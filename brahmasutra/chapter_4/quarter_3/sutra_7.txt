कार्याधिकरणम्।।4.3.7।।
  स एनान्ब्रह्म गमयति इत्यत्र विचिकित्स्यते  किं कार्यमपरं ब्रह्म गमयति आहोस्वित्परमेवाविकृतं मुख्यं ब्रह्मेति।  कुतः संशयः  ब्रह्मशब्दप्रयोगात् गतिश्रुतेश्च।  तत्र कार्यमेव सगुणमपरं ब्रह्म एनान्गमयत्यमानवः पुरुष इति बादरिराचार्यो मन्यते कुतः  अस्य गत्युपपत्तेः  अस्य हि कार्यब्रह्मणो गन्तव्यत्वमुपपद्यते प्रदेशवत्त्वात् न तु परस्मिन्ब्रह्मणि गन्तृत्वं गन्तव्यत्वं गतिर्वा अवकल्पते सर्वगतत्वात्प्रत्यगात्मत्वाच्च गन्तृ़णाम्।।
