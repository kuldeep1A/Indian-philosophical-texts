।।4.4.16।।
  स्वाप्ययः सुषुप्तम् स्वमपीतो भवति तस्मादेनं स्वपितीत्याचक्षते इति श्रुतेः संपत्तिः कैवल्यम् ब्रह्मैव सन्ब्रह्माप्येति इति श्रुतेः तयोरन्यतरामवस्थामपेक्ष्य एतत् विशेषसंज्ञाभाववचनम्  क्वचित् सुषुप्तावस्थामपेक्ष्योच्यते क्वचित्कैवल्यावस्थाम्।  कथमवगम्यते  यतस्तत्रैव एतदधिकारवशात् आविष्कृतम्  एतेभ्यो भूतेभ्यः समुत्थाय तान्येवानु विनश्यति न प्रेत्य संज्ञास्तीति यत्र त्वस्य सर्वमात्मैवाभूत् यत्र सुप्तो न कंचन कामं कामयते न कंचन स्वप्नं पश्यति इत्यादिश्रुतिभ्यः।  सगुणविद्याविपाकस्थानं तु एतत् स्वर्गादिवत् अवस्थान्तरम् यत्रैतदैश्वर्यमुपवर्ण्यते।  तस्माददोषः।।
