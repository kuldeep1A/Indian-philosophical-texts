।।4.2.13।।
  नैतदस्ति  यदुक्तम् परब्रह्मविदोऽपि देहात् अस्त्युत्क्रान्तिः उत्क्रान्तिप्रतिषेधस्य देह्यपादानत्वादिति यतो देहापादान एव उत्क्रान्तिप्रतिषेध एकेषां समाम्नातृ़णां स्पष्ट उपलभ्यते।  तथा हि  आर्तभागप्रश्ने यत्रायं पुरुषो म्रियत उदस्मात्प्राणाः क्रामन्त्याहो नेति इत्यत्र नेति होवाच याज्ञवल्क्यः इत्यनुत्क्रान्तिपक्षं परिगृह्य न तर्ह्ययमनुत्क्रान्तेषु प्राणेषु मृतः इत्यस्यामाशङ्कायाम् अत्रैव समवनीयन्ते इति प्रविलयं प्राणानां प्रतिज्ञाय तत्सिद्धये स उच्छ्वयत्याध्मायत्याध्मातो मृतः शेते इति सशब्दपरामृष्टस्य प्रकृतस्य उत्क्रान्त्यवधेः उच्छ्वयनादीनि समामनन्ति देहस्य च एतानि स्युः न देहिनः तत्सामान्यात् न तस्मात्प्राणा उत्क्रामन्त्यत्रैव समवनीयन्ते  इत्यत्रापि  अभेदोपचारेण देहापादानस्यैव उत्क्रमणस्य प्रतिषेधः  यद्यपि प्राधान्यं देहिनः  इति व्याख्येयम् येषां पञ्चमीपाठः।  येषां तु षष्ठीपाठः तेषां विद्वत्संबन्धिनी उत्क्रान्तिः प्रतिषिध्यत इति प्राप्तोत्क्रान्तिप्रतिषेधार्थत्वात् अस्य वाक्यस्य देहापादानैव सा प्रतिषिद्धा भवति देहादुत्क्रान्तिः प्राप्ता न देहिनः अपि च चक्षुष्टो वा मूर्ध्नो वान्येभ्यो वा शरीरदेशेभ्यस्तमुत्क्रामन्तं प्राणोऽनूत्क्रामति प्राणमनूत्क्रामन्तं सर्वे प्राणा अनूत्क्रामन्ति इत्येवमविद्वद्विषये सप्रपञ्चमुत्क्रमणं संसारगमनं च दर्शयित्वा इति नु कामयमानः इति उपसंहृत्य अविद्वत्कथाम् अथाकामयमानः इति व्यपदिश्य विद्वांसम्  यदि तद्विषयेऽप्युत्क्रान्तिमेव प्रापयेत् असमञ्जस एव व्यपदेशः स्यात् तस्मात् अविद्वद्विषये प्राप्तयोर्गत्युत्क्रान्त्योः विद्वद्विषये प्रतिषेधः  इत्येवमेव व्याख्येयम् व्यपदेशार्थवत्त्वाय।  न च ब्रह्मविदः सर्वगतब्रह्मात्मभूतस्य प्रक्षीणकामकर्मणः उत्क्रान्तिः गतिर्वा उपपद्यते निमित्ताभावात्।  अत्र ब्रह्म समश्नुते इति च एवंजातीयकाः श्रुतयो गत्युत्क्रान्त्योरभावं सूचयन्ति।।
