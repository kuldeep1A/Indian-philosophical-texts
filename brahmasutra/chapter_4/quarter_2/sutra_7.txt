आसृत्युपक्रमाधिकरणम्।।4.2.7।।
  सेयमुत्क्रान्तिः किं विद्वदविदुषोः समाना किं वा विशेषवती  इति विशयानानां विशेषवतीति तावत्प्राप्तम्।  भूताश्रयविशिष्टा ह्येषा पुनर्भवाय च भूतान्याश्रीयन्ते न च विदुषः पुनर्भवः संभवति अमृतत्वं हि विद्वानश्नुते  इति स्थितिः तस्मादविदुष एव एषा उत्क्रान्तिः।  ननु विद्याप्रकरणे समाम्नानात् विदुष एव एषा भवेत्  न स्वापादिवत् यथाप्राप्तानुकीर्तनात् यथा हि यत्रैतत्पुरुषः स्वपिति नाम अशिशिषति नाम पिपासति नाम इति च सर्वप्राणिसाधारणा एव स्वापादयोऽनुकीर्त्यन्ते विद्याप्रकरणेऽपि प्रतिपिपादयिषितवस्तुप्रतिपादनानुगुण्येन न तु विदुषो विशेषवन्तो विधित्स्यन्ते एवम् इयमपि उत्क्रान्तिः महाजनगतैवानुकीर्त्यते यस्यां परस्यां देवतायां पुरुषस्य प्रयतः तेजः संपद्यते स आत्मा तत्त्वमसि  इत्येतत्प्रतिपादयितुम्।  प्रतिषिद्धा च एषा विदुषः  न तस्य प्राणा उत्क्रामन्ति इति।  तस्मात् अविदुष एवैषेति।।
  एवं प्राप्ते ब्रूमः  समाना चैषा उत्क्रान्तिः वाङ्मनसि इत्याद्या विद्वदविदुषोः आसृत्युपक्रमात् भवितुमर्हति अविशेषश्रवणात् अविद्वान् देहबीजभूतानि भूतसूक्ष्माण्याश्रित्य कर्मप्रयुक्तो देहग्रहणमनुभवन् संसरति विद्वांस्तु ज्ञानप्रकाशितं मोक्षनाडीद्वारमाश्रयते  तदेतत् आसृत्युपक्रमात् इत्युक्तम्।  ननु अमृतत्वं विदुषा प्राप्तव्यम् न च तद्देशान्तरायत्तम् तत्र कुतो भूताश्रयत्वं सृत्युपक्रमो वेति  अत्रोच्यते  अनुपोष्य च इदम् अदग्ध्वा अत्यन्तमविद्यादीन्क्लेशान् अपरविद्यासामर्थ्यात् आपेक्षिकममृतत्वं प्रेप्सते संभवति तत्र सृत्युपक्रमः भूताश्रयत्वं च  न हि निराश्रयाणां प्राणानां गतिरुपपद्यते तस्माददोषः।।
