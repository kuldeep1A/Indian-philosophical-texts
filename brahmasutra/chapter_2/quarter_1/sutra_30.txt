सर्वोपेताधिकरणम्।।2.1.30।।
  एकस्यापि ब्रह्मणो विचित्रशक्तियोगादुपपद्यते विचित्रो विकारप्रपञ्च इत्युक्तम् तत्पुनः कथमवगम्यते  विचित्रशक्तियुक्तं परं ब्रह्मेति तदुच्यते  सर्वोपेता च तद्दर्शनात्।  सर्वशक्तियुक्ता च परा देवतेत्यभ्युपगन्तव्यम् कुतः  तद्दर्शनात्।  तथा हि दर्शयति श्रुतिः सर्वशक्तियोगं परस्या देवतायाः         सर्वकर्मा सर्वकामः सर्वरसः सर्वमिदमभ्यात्तोऽवाक्यनादरः सत्यकामः सत्यसंकल्पः यः सर्वज्ञः सर्ववित् एतस्य वा अक्षरस्य प्रशासने गार्गि सूर्याचन्द्रमसौ विधृतौ तिष्ठतः इत्येवंजातीयका।।
