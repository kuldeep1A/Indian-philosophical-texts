सप्तगत्यधिकरणम्।।2.4.5।।
  उत्पत्तिविषयः श्रुतिविप्रतिषेधः प्राणानां परिहृतः संख्याविषय इदानीं परिह्रियते।  तत्र मुख्यं प्राणमुपरिष्टाद्वक्ष्यति संप्रति तु कति इतरे प्राणा इति संप्रधारयति।  श्रुतिविप्रतिपत्तेश्चात्र विशयः  क्वचित्सप्त प्राणाः संकीर्त्यन्ते  सप्त प्राणाः प्रभवन्ति तस्मात् इति क्वचिदष्टौ प्राणा ग्रहत्वेन गुणेन संकीर्त्यन्ते  अष्टौ ग्रहा अष्टावतिग्रहाः इति क्वचिन्नव  सप्त वै शीर्षण्याः प्राणा द्वाववाञ्चौ इति क्वचिद्दश  नव वै पुरुषे प्राणा नाभिर्दशमी इति क्वचिदेकादश  दशेमे पुरुषे प्राणा आत्मैकादशः इति क्वचिद्द्वादश  सर्वेषां स्पर्शानां त्वगेकायनम् इत्यत्र क्वचित्त्रयोदश  चक्षुश्च द्रष्टव्यं च इत्यत्र  एवं हि विप्रतिपन्नाः प्राणेयत्तां प्रति श्रुतयः।  किं तावत्प्राप्तम्  सप्तैव प्राणा इति।  कुतः  गतेः यतस्तावन्तोऽवगम्यन्ते सप्त प्राणाः प्रभवन्ति तस्मात् इत्येवंविधासु श्रुतिषु विशेषिताश्चैते सप्त वै शीर्षण्याः प्राणाः इत्यत्र।  ननु प्राणा गुहाशया निहिताः सप्त सप्त इति वीप्सा श्रूयते सा सप्तभ्योऽतिरिक्तान्प्राणान्गमयतीति  नैष दोषः पुरुषभेदाभिप्रायेयं वीप्सा  प्रतिपुरुषं सप्त सप्त प्राणा इति न तत्त्वभेदाभिप्राया  सप्त सप्त अन्येऽन्ये प्राणा इति।  नन्वष्टत्वादिकापि संख्या प्राणेषु उदाहृता कथं सप्तैव 
स्युः  सत्यमुदाहृता विरोधात्त्वन्यतमा संख्या अध्यवसातव्या तत्र स्तोककल्पनानुरोधात्सप्तसंख्याध्यवसानम् वृत्तिभेदापेक्षं च संख्यान्तरश्रवणमिति मन्यते।।
  अत्रोच्यते  
