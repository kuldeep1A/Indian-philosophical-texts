प्राणश्रैष्ठ्याधिकरणम्।।2.4.8।।
  मुख्यश्च प्राण इतरप्राणवद्ब्रह्मविकारः  इत्यतिदिशति।  तच्च अविशेषेणैव सर्वप्राणानां ब्रह्मविकारत्वमाख्यातम्  एतस्माज्जायते प्राणो मनः सर्वेन्द्रियाणि च इति सेन्द्रियमनोव्यतिरेकेण प्राणस्योत्पत्तिश्रवणात् स प्राणमसृजत इत्यादिश्रवणेभ्यश्च।  किमर्थः पुनरतिदेशः  अधिकाशङ्कावारणार्थः  नासदासीये हि ब्रह्मप्रधाने सूक्ते मन्त्रवर्णो भवति  न मृत्युरासीदमृतं न तर्हि न रात्र्या अह्न आसीत्प्रकेतः।  आनीदवातं स्वधया तदेकं तस्माद्धान्यन्नपरः किंचनास इति आनीत् इति प्राणकर्मोपादानात् प्रागुत्पत्तेः सन्तमिव प्राणं सूचयति तस्मादजः प्राण इति जायते कस्यचिन्मतिः तामतिदेशेनापनुदति।  आनीच्छब्दोऽपि न प्रागुत्पत्तेः प्राणसद्भावं सूचयति अवातम् इति विशेषणात्       अप्राणो ह्यमनाः शुभ्रः इति च मूलप्रकृतेः प्राणादिसमस्तविशेषरहितत्वस्य दर्शितत्वात् तस्मात्कारणसद्भावप्रदर्शनार्थ एवायम् आनीच्छब्द इति।  श्रेष्ठः इति च मुख्यं प्राणमभिदधाति प्राणो वाव ज्येष्ठश्च श्रेष्ठश्च इति श्रुतिनिर्देशात् ज्येष्ठश्च प्राणः शुक्रनिषेककालादारभ्य तस्य वृत्तिलाभात्  न चेत्तस्य तदानीं वृत्तिलाभः स्यात् योनौ निषिक्तं शुक्रं पूयेत न संभवेद्वा श्रोत्रादीनां तु कर्णशष्कुल्यादिस्थानविभागनिष्पत्तौ वृत्तिलाभान्न ज्येष्ठत्वम्।  श्रेष्ठश्च प्राणः गुणाधिक्यात्  न वै शक्ष्यामस्त्वदृते जीवितुम् इति श्रुतेः।।
