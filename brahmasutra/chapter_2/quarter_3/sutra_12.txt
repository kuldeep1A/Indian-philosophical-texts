पृथिव्यधिकाराधिकरणम्।।2.3.12।। 
   ता आप ऐक्षन्त बह्व्यः स्याम प्रजायेमहीति ता अन्नमसृजन्त इति श्रूयते तत्र संशयः  किमनेनान्नशब्देन व्रीहियवाद्यभ्यवहार्यं वा ओदनाद्युच्यते किं वा पृथिवीति तत्र प्राप्तं तावत्  व्रीहियवादि ओदनादि वा परिग्रहीतव्यमिति तत्र ह्यन्नशब्दः प्रसिद्धो लोके वाक्यशेषोऽप्येतमर्थमुपोद्बलयति  तस्माद्यत्र क्वचन वर्षति तदेव भूयिष्ठमन्नं भवति इति  व्रीहियवाद्येव हि सति वर्षणे बहु भवति न पृथिवीति।।
  एवं प्राप्ते ब्रूमः  पृथिव्येवेयमन्नशब्देनाद्भ्यो जायमाना विवक्ष्यत इति कस्मात्  अधिकारात् रूपात् शब्दान्तराच्च।  अधिकारस्तावत्  तत्तेजोऽसृजत तदपोऽसृजत इति महाभूतविषयो वर्तते तत्र क्रमप्राप्तां पृथिवीं महाभूतं विलङ्घ्य नाकस्माद्व्रीह्यादिपरिग्रहो न्याय्यः।  तथा रूपमपि वाक्यशेषे पृथिव्यनुगुणं दृश्यते  यत्कृष्णं तदन्नस्य इति न ह्योदनादेरभ्यवहार्यस्य कृष्णत्वनियमोऽस्ति नापि व्रीह्यादीनाम्।  ननु पृथिव्या अपि नैव कृष्णत्वनियमोऽस्ति पयःपाण्डुरस्याङ्गाररोहितस्य च क्षेत्रस्य दर्शनात् नायं दोषः  बाहुल्यापेक्षत्वात् भूयिष्ठं हि पृथिव्याः कृष्णं रूपम् न तथा श्वेतरोहिते पौराणिका अपि पृथिवीछायां शर्वरीमुपदिशन्ति सा च कृष्णाभासा  इत्यतः कृष्णं रूपं पृथिव्या इति श्लिष्यते।  श्रुत्यन्तरमपि समानाधिकारम्  अदभ्यः पृथिवी इति भवति तद्यदपां शर आसीत्तत्समहन्यत सा पृथिव्यभवत् इति च पृथिव्यास्तु व्रीह्यादेरुत्पत्तिं दर्शयति  पृथिव्या ओषधय ओषधीभ्योऽन्नम् इति च।  एवमधिकारादिषु पृथिव्याः प्रतिपादकेषु सत्सु कुतो व्रीह्यादिप्रतिपत्तिः  प्रसिद्धिरप्यधिकारादिभिरेव बाध्यते वाक्यशेषोऽपि पार्थिवत्वादन्नाद्यस्य तद्द्वारेण पृथिव्या एवाद्भ्यः प्रभवत्वं सूचयतीति द्रष्टव्यम्।  तस्मात्पृथिवीयमन्नशब्देति।।
