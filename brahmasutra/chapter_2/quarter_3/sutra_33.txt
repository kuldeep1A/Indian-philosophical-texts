कर्त्रधिकरणम्।।2.3.33।।
  तद्गुणसारत्वाधिकारेणैवापरोऽपि जीवधर्मः प्रपञ्च्यते।  कर्ता च अयं जीवः स्यात् कस्मात्  शास्त्रार्थवत्त्वात्  एवं च यजेत जुहुयात् दद्यात् इत्येवंविधं विधिशास्त्रमर्थवद्भवति अन्यथा तदनर्थकं स्यात् तद्धि कर्तुः सतः कर्तव्यविशेषमुपदिशति न च असति कर्तृत्वे तदुपपद्येत।  तथेदमपि शास्त्रमर्थवद्भवति  एष हि द्रष्टा श्रोता मन्ता बोद्धा कर्ता विज्ञानात्मा पुरुषः इति।।
