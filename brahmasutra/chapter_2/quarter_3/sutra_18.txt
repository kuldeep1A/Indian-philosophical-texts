ज्ञाधिकरणम्।। 2.3.18।।
  स किं काणभुजानामिवागन्तुकचैतन्यः स्वतोऽचेतनः आहोस्वित्सांख्यानामिव नित्यचैतन्यस्वरूप एव इति वादिविप्रतिपत्तेः संशयः।  किं तावत्प्राप्तम्  आगन्तुकमात्मनश्चैतन्यमात्ममनःसंयोगजम् अग्निघटसंयोगजरोहितादिगुणवदिति प्राप्तम् नित्यचैतन्यत्वे हि सुप्तमूर्छितग्रहाविष्टानामपि चैतन्यं स्यात् ते पृष्टाः सन्तः न किंचिद्वयं चेतयेमहि इति जल्पन्ति स्वस्थाश्च चेतयमाना दृश्यन्ते अतः कादाचित्कचैतन्यत्वादागन्तुकचैतन्य आत्मेति।।
  एवं प्राप्ते अभिधीयते  ज्ञः नित्यचैतन्योऽयमात्मा  अत एव  यस्मादेव नोत्पद्यते परमेव ब्रह्म अविकृतमुपाधिसंपर्काज्जीवभावेनावतिष्ठते परस्य हि ब्रह्मणश्चैतन्यस्वरूपत्वमाम्नातम्  विज्ञानमानन्दं ब्रह्म    सत्यं ज्ञानमनन्तं ब्रह्म अनन्तरोऽबाह्यः कृत्स्नः प्रज्ञानघन एव इत्यादिषु श्रुतिषु तदेव चेत्परं ब्रह्म जीवः तस्माज्जीवस्यापि नित्यचैतन्यस्वरूपत्वमग्न्यौष्ण्यप्रकाशवदिति गम्यते।  विज्ञानमयप्रक्रियायां च श्रुतयो भवन्ति  असुप्तः सुप्तानभिचाकशीति अत्रायं पुरुषः स्वयंज्योतिर्भवति  इति न हि विज्ञातुर्विज्ञातेर्विपरिलोपो विद्यते इत्येवंरूपाः।  अथ यो वेदेदं जिघ्राणीति स आत्मा इति च  सर्वैः करणद्वारैः इदं वेद इदं वेद इति विज्ञानेनानुसंधानात् तद्रूपत्वसिद्धिः।  नित्यचैतन्यस्वरूपत्वे घ्राणाद्यानर्थक्यमिति चेत् न गन्धादिविषयविशेषपरिच्छेदार्थत्वात् तथा हि दर्शयति  गन्धाय घ्राणम् इत्यादि।  यत्तु सुप्तादयो न चेतयन्त इति तस्य श्रुत्यैव परिहारोऽभिहितः सुषुप्तं प्रकृत्य  यद्वै तन्न पश्यति पश्यन्वै तन्न पश्यति न हि द्रष्टुर्दृष्टेर्विपरिलोपो विद्यतेऽविनाशित्वात् न तु तद्द्वितीयमस्ति ततोऽन्यद्विभक्तं यत्पश्येत् इत्यादिना एतदुक्तं भवति  विषयाभावादियमचेतयमानता न चैतन्याभावादिति  यथा वियदाश्रयस्य प्रकाशस्य प्रकाश्याभावादनभिव्यक्तिः न स्वरूपाभावात्  तद्वत्।  वैशेषिकादितर्कश्च श्रुतिविरोध आभासीभवति।  तस्मान्नित्यचैतन्यस्वरूप एव आत्मेति निश्चिनुमः।।
