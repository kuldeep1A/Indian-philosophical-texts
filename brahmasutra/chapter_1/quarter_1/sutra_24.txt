ज्योतिश्चरणाधिकरणम्।।1.1.24।।
  इदमामनन्ति  अथ यदतः परो दिवो ज्योतिर्दीप्यते विश्वतः पृष्ठेषु सर्वतः पृष्ठेष्वनुत्तमेषूत्तमेषु लोकेष्विदं वाव तद्यदिदमस्मिन्नन्तः पुरुषे ज्योतिः इति।  तत्र संशयः  किमिह ज्योतिःशब्देनादित्यादिकं ज्योतिरभिधीयते किं वा पर आत्मा  इति।  अर्थान्तरविषयस्यापि प्राणशब्दस्य तल्लिङ्गाद्ब्रह्मविषयत्वमुक्तम्।  इह तु तल्लिङ्गमेवास्ति नास्तीति विचार्यते।  किं तावत्प्राप्तम्  आदित्यादिकमेव ज्योतिःशब्देन परिगृह्यत इति।  कुतः  प्रसिद्धेः।  तमो ज्योतिरिति हीमौ शब्दौ परस्परप्रतिद्वन्द्विविषयौ प्रसिद्धौ।  चक्षुर्वृत्तेर्निरोधकं शार्वरादिकं तम उच्यते।  तस्या एवानुग्राहकमादित्यादिकं ज्योतिः।  तथा दीप्यते इतीयमपि श्रुतिरादित्यादिविषया प्रसिद्धा।  न हि रूपादिहीनं ब्रह्म दीप्यत इति मुख्यां श्रुतिमर्हति।  द्युमर्यादत्वश्रुतेश्च।  न हि चराचरबीजस्य ब्रह्मणः सर्वात्मकस्य द्यौर्मर्यादा युक्ता कार्यस्य तु ज्योतिशः परिच्छिन्नस्य द्यौर्मर्यादा स्यात्।  परो दिवो ज्योतिः इति च ब्राह्मणम्।  ननु कार्यस्यापि ज्योतिषः सर्वत्र गम्यमानत्वाद्द्युमर्यादावत्त्वमसमञ्जसम् अस्तु तर्ह्यत्रिवृत्कृतं तेजः प्रथमजम् न अत्रिवृत्कृतस्य तेजसः प्रयोजनाभावादिति।  इदमेव प्रयोजनं यदुपास्यत्वमिति चेत् न प्रयोजनान्तरप्रयुक्तस्यैवादित्यादेरुपास्यत्वदर्शनात् तासां त्रिवृतं त्रिवृतमेकैकां करवाणि इति चाविशेषश्रुतेः।  न चात्रिवृत्कृतस्यापि तेजसो द्युमर्यादत्वं प्रसिद्धम्।  अस्तु तर्हि त्रिवृत्कृतमेव तत्तेजो ज्योतिःशब्दम्। ननूक्तमर्वागपि दिवोऽवगम्यतेऽग्न्यादिकं ज्योतिरिति नैष दोषः सर्वत्रापि गम्यमानस्य ज्योतिषः परो दिवः इत्युपासनार्थः प्रदेशविशेषपरिग्रहो न विरुध्यते।  न तु निष्प्रदेशस्यापि ब्रह्मणः प्रदेशविशेषकल्पना भागिनी।    सर्वतः पृष्ठेष्वनुत्तमेषूत्तमेषु लोकेषु इति चाधारबहुत्वश्रुतिः कार्ये ज्योतिष्युपपद्यतेतराम्।  इदं वाव तद्यदिदमस्मिन्नन्तः पुरुषे ज्योतिः इति च कौक्षेये ज्योतिषि परं ज्योतिरध्यस्यमानं दृश्यते।  सारूप्यनिमित्ताश्चाध्यासा भवन्ति  यथा तस्य भूरिति शिर एक्ि शिर एकमेतदक्षरम् इति।  कौक्षेयस्य तु ज्योतिषः प्रसिद्धमब्रह्मत्वम्।  तस्यैषा दृष्टिः तस्यैषा श्रुतिः इति चौष्ण्यघोषविशिष्टत्वस्य श्रवणात्।  तदेतद्दृष्टं च श्रुतं चेत्युपासीत इति च श्रुतेः।  चक्षुष्यश्च श्रुतो भवति य एवं वेद इति चाल्पफलश्रवणादब्रह्मत्वम्।  महते हि फलाय ब्रह्मोपासनमिष्यते।  न चान्यदपि किंचित्स्ववाक्ये प्राणाकाशवज्ज्योतिषोऽस्ति ब्रह्मत्वलिङ्गम्।  न च पूर्वस्मिन्नपि वाक्ये ब्रह्म निर्दिष्टमस्ति गायत्री वा इद्र्वं भूतम् इति च्छन्दोनिर्देशात्।  अथापि कथंचित्पूर्वस्मिन्वाक्ये ब्रह्म निर्दिष्टं स्यात् एवमपि न तस्येह प्रत्यभिज्ञानमस्ति।  तत्र हि त्रिपादस्यामृतं दिवि इति द्यौरधिकरणत्वेन श्रूयते अत्र पुनः परो दिवो 
ज्योतिः इति द्यौर्मर्यादात्वेन तस्मात्प्राकृतं ज्योतिरिह ग्राह्यमित्येवं प्राप्ते  
  ब्रूमः  ज्योतिरिह ब्रह्म ग्राह्यम्।  कुतः  चरणाभिधानात् पादाभिधानादित्यर्थः।  पूर्वस्मिन्हि वाक्ये चतुष्पाद्ब्रह्म निर्दिष्टम्  तावानस्य महिमा ततो ज्याया््च पुरुषः।  पादोऽस्य सर्वा भूतानि त्रिपादस्यामृतं दिवि इत्यनेन मन्त्रेण।  तत्र यच्चतुष्पदो ब्रह्मणस्त्रिपादमृतं द्युसंबन्धिरूपं निर्दिष्टम् तदेवेह द्युसंबन्धान्निर्दिष्टमिति प्रत्यभिज्ञायते।  तत्परित्यज्य प्राकृतं ज्योतिः कल्पयतः प्रकृतहानाप्रकृतप्रक्रिये प्रसज्येयाताम्। न केवलं ज्योतिर्वाक्य एव ब्रह्मानुवृत्तिः परस्यामपि हि शाण्डिल्यविद्यायामनुवर्तिष्यते ब्रह्म।  तस्मादिह ज्योतिरिति ब्रह्म प्रतिपत्तव्यम्।  यत्तूक्तम्  ज्योतिर्दीप्यते इति चैतौ शब्दौ कार्ये ज्योतिषि प्रसिद्धाविति नायं दोषः प्रकरणाद्ब्रह्मावगमे सत्यनयोः शब्दयोरविशेषकत्वात् दीप्यमानकार्यज्योतिरुपलक्षिते ब्रह्मण्यपि प्रयोगसंभवात् येन सूर्यस्तपति तेजसेद्धः इति च मन्त्रवर्णात्।  यद्वा नायं ज्योतिःशब्दश्चक्षुर्वृत्तेरेवानुग्राहके तेजसि वर्तते अन्यत्रापि प्रयोगदर्शनात्  वाचैवायं ज्योतिषास्ते मनो ज्योतिर्जुषताम् इति च।  तस्माद्यद्यत्कस्यचिदवभासकं तत्तज्ज्योतिःशब्देनाभिधीयते।  तथा सति ब्रह्मणोऽपि चैतन्यरूपस्य समस्तजगदवभासहेतुत्वादुपपन्नो ज्योतिःशब्दः।  तमेव भान्तमनुभाति सर्वं तस्य 
भासा सर्वमिदं विभाति तद्देवा ज्योतिषां ज्योतिरायुर्होपासतेऽमृतम् इत्यादिश्रुतिभ्यश्च।  यदप्युक्तं द्युमर्यादत्वं सर्वगतस्य ब्रह्मणो नोपपद्यत इति अत्रोच्यते  सर्वगतस्यापि ब्रह्मण उपासनार्थः प्रदेशविशेषपरिग्रहो न विरुध्यते।  ननूक्तं निष्प्रदेशस्य ब्रह्मणः प्रदेशविशेषकल्पना नोपपद्यत इति नायं दोषः निष्प्रदेशस्यापि ब्रह्मण उपाधिविशेषसंबन्धात्प्रदेशविशेषकल्पनोपपत्तेः।  तथा हि  आदित्ये चक्षुषि हृदये इति प्रदेशविशेषसंबन्धीनि ब्रह्मणः उपासनानि श्रूयन्ते।  एतेन विश्वतः पृष्ठेषु इत्याधारबहुत्वमुपपादितम्।  यदप्येतदुक्तम् औष्ण्यघोषाभ्यामनुमिते कौक्षेये कार्ये ज्योतिष्यध्यस्यमानत्वात्परमपि दिवः कार्यज्योतिरेवेति तदप्ययुक्तम् परस्यापि ब्रह्मणो नामादिप्रतीकत्ववत्कौक्षेयज्योतिष्प्रतीकत्वोपपत्तेः।  दृष्टं च श्रुतं चेत्युपासीत इति तु प्रतीकद्वारकं दृष्टत्वं श्रुतत्वं च भविष्यति।  यदप्युक्तमल्पफलश्रवणाच्च न ब्रह्मेति तदनुपपन्नम् न हि इयते फलाय ब्रह्माश्रयणीयम् इयते न इति नियमे हेतुरस्ति।  यत्र हि निरस्तसर्वविशेषसंबन्धं परं ब्रह्मात्मत्वेनोपदिश्यते तत्रैकरूपमेव फलं मोक्ष इत्यवगम्यते।  यत्र तु गुणविशेषसंबन्धं प्रतीकविशेषसंबन्धं वा ब्रह्मोपदिश्यते तत्र संसारगोचराण्येवोच्चावचानि फलानि दृश्यन्ते  अन्नादो वसुदानो विन्दते वसु य एवं वेद इत्याद्यासु श्रुतिषु।  यद्यपि न स्ववाक्ये किंचिज्ज्योतिषो ब्रह्मत्वलिङ्गमस्ति तथापि पूर्वस्मिन्वाक्ये दृश्यमानं ग्रहीतव्यं भवति।  तदुक्तं सूत्रकारेण  ज्योतिश्चरणाभिधानादिति।  कथं पुनर्वाक्यान्तरगतेन ब्रह्मसंनिधानेन ज्योतिःश्रुतिः स्वविषयात् शक्या प्रच्यावयितुम्  नैष दोषः अथ यदतः परो दिवो ज्योतिः इति प्रथमतरपठितेन यच्छब्देन सर्वनाम्ना द्युसंबन्धात्प्रत्यभिज्ञायमाने पूर्ववाक्यनिर्दिष्टे ब्रह्मणि स्वसामर्थ्येन परामृष्टे सत्यर्थाज्ज्योतिःशब्दस्यापि ब्रह्मविषयत्वोपपत्तेः।  तस्मादिह ज्योतिरिति ब्रह्म प्रतिपत्तव्यम्।।
