।।1.1.30।।
  इन्द्रो नाम देवतात्मा स्वमात्मानं परमात्मत्वेन अहमेव परं ब्रह्म इत्यार्षेण दर्शनेन यथाशास्त्रं पश्यन् उपदिशति स्म  मामेव विजानीहि इति यथा  तद्धैतत्पश्यन्नृषिर्वामदेवः प्रतिपेदेऽहं मनुरभवं सूर्यश्च इति तद्वत् तद्यो यो देवानां प्रत्यबुध्यत स एव तदभवत् इति श्रुतेः।  यत्पुनरुक्तम्  मामेव विजानीहि इत्युक्त्वा विग्रहचर्मैरिन्द्रः स्वमात्मानं तुष्टाव त्वाष्ट्रवधादिभिरिति तत्परिहर्तव्यम् अत्रोच्यते  न तावत् त्वाष्ट्रवधादीनां विज्ञेयेन्द्रस्तुत्यर्थत्वेनोपन्यासः  यस्मादेवंकर्माहम् तस्मान्मां विजानीहि इति कथं तर्हि  विज्ञानस्तुत्यर्थत्वेन यत्कारणं त्वाष्ट्रवधादीनि साहसान्युपन्यस्य परेण  विज्ञानस्तुतिमनुसंदधाति  
तस्य मे तत्र लोम च न मीयते स यो मां वेद न ह वै तस्य केन च कर्मणा लोके मीयते  इत्यादिना।  एतदुक्तं भवति  यस्मादीदृशान्यपि क्रूराणि कर्माणि कृतवतो मम ब्रह्मभूतस्य लोमापि न हिंस्यते स योऽन्योऽपि मां वेद न तस्य केनचिदपि कर्मणा लोको हिंस्यत इति।  विज्ञेयं तु ब्रह्मैव प्राणोऽस्मि प्रज्ञात्मा इति वक्ष्यमाणम्।  तस्माद्ब्रह्मवाक्यमेतत्।।
