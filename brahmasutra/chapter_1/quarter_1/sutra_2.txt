जन्माद्यधिकरणम्।।1.1.2।।
   जन्म उत्पत्तिः आदिः अस्य  इति तद्गुणसंविज्ञानो बहुव्रीहिः।  जन्मस्थितिभङ्गं समासार्थः।  जन्मनश्चादित्वं श्रुतिनिर्देशापेक्षं वस्तुवृत्तापेक्षं च।  श्रुतिनिर्देशस्तावत्  यतो वा इमानि भूतानि जायन्ते इति अस्मिन्वाक्ये जन्मस्थितिप्रलयानां क्रमदर्शनात्।  वस्तुवृत्तमपि  जन्मना लब्धसत्ताकस्य धर्मिणः स्थितिप्रलयसंभवात्।  अस्येति प्रत्यक्षादिसंनिधापितस्य धर्मिण इदमा निर्देशः।  षष्ठी जन्मादिधर्मसंबन्धार्था।  यत इति कारणनिर्देशः।  अस्य जगतो नामरूपाभ्यां व्याकृतस्य अनेककर्तृभोक्तृसंयुक्तस्य प्रतिनियतदेशकालनिमित्तक्रियाफलाश्रयस्य मनसाप्यचिन्त्यरचनारूपस्य जन्मस्थितिभङ्गं यतः सर्वज्ञात्सर्वशक्तेः कारणाद्भवति तद्ब्रह्मेति वाक्यशेषः।  अन्येषामपि भावविकाराणां त्रिष्वेवान्तर्भाव इति जन्मस्थितिनाशानामिह ग्रहणम्।  यास्कपरिपठितानां तु जायतेऽस्ति इत्यादीनां ग्रहणे तेषां जगतः स्थितिकाले संभाव्यमानत्वान्मूलकारणादुत्पत्तिस्थितिनाशा जगतो न गृहीताः स्युरित्याशङ्क्येत तन्मा शङ्कि इति या उत्पत्तिर्ब्रह्मणः कारणात् तत्रैव स्थितिः प्रलयश्च ते गृह्यन्ते।  न च यथोक्तविशेषणस्य जगतो यथोक्तविशेषणमीश्वरं मुक्त्वा अन्यतः प्रधानादचेतनात् अणुभ्यो वा अभावाद्वा संसारिणो वा उत्पत्त्यादि संभावयितुं शक्यम्।  न च स्वभावतः विशिष्टदेशकालनिमित्तानामिहोपादानात्।  एतदेवानुमानं संसारिव्यतिरिक्तेश्वरास्तित्वादिसाधनं मन्यन्ते ईश्वरकारणवादिनः।।
  नन्विहापि तदेवोपन्यस्तं जन्मादिसूत्रे न वेदान्तवाक्यकुसुमग्रथनार्थत्वात्सूत्राणाम्।  वेदान्तवाक्यानि हि सूत्रैरुदाहृत्य विचार्यन्ते।  वाक्यार्थविचारणाध्यवसाननिर्वृत्ता हि ब्रह्मावगतिः नानुमानादिप्रमाणान्तरनिर्वृत्ता।  सत्सु तु वेदान्तवाक्येषु जगतो जन्मादिकारणवादिषु तदर्थग्रहणदार्ढ्याय अनुमानमपि वेदान्तवाक्याविरोधि प्रमाणं भवत् न निवार्यते श्रुत्यैव च सहायत्वेन तर्कस्याप्यभ्युपेतत्वात्।  तथा हि  श्रोतव्यो मन्तव्यः इति श्रुतिः  पण्डितो मेधावी गन्धारानेवोपसंपद्येतैवमेवेहाचार्यवान्पुरुषो वेद इति च पुरुषबुद्धिसाहाय्यमात्मनो दर्शयति।  न धर्मजिज्ञसायामिव श्रुत्यादय एव प्रमाणं ब्रह्मजिज्ञासायाम्।  किंतु श्रुत्यादयोऽनुभवादयश्च यथासंभवमिह प्रमाणम् अनुभवावसानत्वाद्भूतवस्तुविषयत्वाच्च ब्रह्मज्ञानस्य।  कर्तव्ये हि विषये नानुभवापेक्षास्तीति श्रुत्यादीनामेव प्रामाण्यं स्यात् पुरुषाधीनात्मलाभत्वाच्च कर्तव्यस्य।  कर्तुमकर्तुमन्यथा वा कर्तुं शक्यं लौकिकं वैदिकं च कर्म यथा अश्वेन गच्छति पद्भ्याम् अन्यथा वा न वा गच्छतीति।  तथा अतिरात्रे षोडशिनं गृह्णाति नातिरात्रे षोडशिनं गृह्णाति उदिते जुहोति अनुदिते जुहोति इति।  
विधिप्रतिषेधाश्च अत्र अर्थवन्तः स्युः विकल्पोत्सर्गापवादाश्च।  न तु वस्तु एवम् नैवम् अस्ति नास्ति इति वा विकल्प्यते।  विकल्पनास्तु पुरुषबुद्ध्यपेक्षाः।  न वस्तुयाथात्म्यज्ञानं पुरुषबुद्ध्यपेक्षम्।  किं तर्हि वस्तुतन्त्रमेव तत्।  न हि स्थाणावेकस्मिन् स्थाणुर्वा पुरुषोऽन्यो वा इति तत्त्वज्ञानं भवति।  तत्र पुरुषोऽन्यो वा इति मिथ्याज्ञानम्।  स्थाणुरेव इति तत्त्वज्ञानम् वस्तुतन्त्रत्वात्।  एवं भूतवस्तुविषयाणां प्रामाण्यं वस्तुतन्त्रम्।  तत्रैवं सति ब्रह्मज्ञानमपि वस्तुतन्त्रमेव भूतवस्तुविषयत्वात्।  ननु भूतवस्तुविषयत्वे ब्रह्मणः प्रमाणान्तरविषयत्वमेवेति वेदान्तवाक्यविचारणा अनर्थिकैव प्राप्ता न इन्द्रियाविषयत्वेन संबन्धाग्रहणात्।  स्वभावतो विषयविषयाणीन्द्रियाणि न ब्रह्मविषयाणि।  सति हीन्द्रियविषयत्वे ब्रह्मणः इदं ब्रह्मणा संबद्धं कार्यमिति गृह्येत।  कार्यमात्रमेव तु गृह्यमाणम्  किं ब्रह्मणा संबद्धम्  किमन्येन केनचिद्वा संबद्धम्  इति न शक्यं निश्चेतुम्।  तस्माज्जन्मादिसूत्रं नानुमानोपन्यासार्थम् किं तर्हि वेदान्तवाक्यप्रदर्शनार्थम्।  किं पुनस्तद्वेदान्तवाक्यं यत् सूत्रेणेह लिलक्षयिषितम्।  भृगुर्वै वारुणिः।  वरुणं पितरमुपससार।  अधीहि भगवो ब्रह्मेति इत्युपक्रम्याह  यतो वा इमानि भूतानि जायन्ते।  येन जातानि जीवन्ति।  यत्प्रयन्त्यभिसंविशन्ति।  तद्विजिज्ञासस्व।  तद्ब्रह्मेति। तस्य च निर्णयवाक्यम्  आनन्दाद्ध्येव खल्विमानि भूतानि जायन्ते।  आनन्देन जातानि जीवन्ति।  आनन्दं प्रयन्त्यभिसंविशन्ति इति।  अन्यान्यप्येवंजातीयकानि वाक्यानि नित्यशुद्धबुद्धमुक्तस्वभावसर्वज्ञस्वरूपकारणविषयाणि उदाहर्तव्यानि।।
  जगत्कारणत्वप्रदर्शनेन सर्वज्ञं ब्रह्मेत्युपक्षिप्तम् तदेव द्रढयन्नाह  
