आकाशाधिकरणम्।।1.1.22।।
  इदमामनन्ति अस्य लोकस्य का गतिरित्याकाश इति होवाच सर्वाणि ह वा इमानि भूतान्याकाशादेव समुत्पद्यन्त आकाशं प्रत्यस्तं यन्त्याकाशो ह्येवैभ्यो ज्यायानाकाशः परायणम् इति।  तत्र संशयः  किमाकाशशब्देन परं ब्रह्माभिधीयते उत भूताकाशमिति।  कुतः संशयः  उभयत्र प्रयोगदर्शनात्।  भूतविशेषे तावत्सुप्रसिद्धो लोकवेदयोराकाशशब्दः।  ब्रह्मण्यपि क्वचित्प्रयुज्यमानो दृश्यते यत्र वाक्यशेषवशादसाधारणगुणश्रवणाद्वा निर्धारितं ब्रह्म भवति  यथा यदेष आकाश आनन्दो न स्यात् इति      आकाशो ह वै नाम नामरूपयोर्निर्वहिता ते यदन्तरा तद्ब्रह्म इति चैवमादौ।  अतः संशयः।  किं पुनरत्र युक्तम्  भूताकाशमिति।  कुतः  तद्धि प्रसिद्धतरेण प्रयोगेण शीघ्रं बुद्धिमारोहति।  न चायमाकाशशब्द उभयोः साधारणः शक्यो विज्ञातुम् अनेकार्थत्वप्रसङ्गात्।  तस्माद्ब्रह्मणि गौण एव आकाशशब्दो भवितुमर्हति।  विभुत्वादिभिर्हि बहुभिर्धर्मैः सदृशमाकाशेन ब्रह्म भवति।  न च मुख्यसंभवे गौणोऽर्थो ग्रहणमर्हति।  संभवति चेह मुख्यस्यैवाकाशस्य ग्रहणम्।  ननु भूताकाशपरिग्रहे वाक्यशेषो नोपपद्यते  सर्वाणि ह वा इमानि भूतान्याकाशादेव समुत्पद्यन्ते इत्यादिः नैष दोषः भूताकाशस्यापि  वाय्वादिक्रमेण कारणत्वोपपत्तेः।  विज्ञायते हि  तस्माद्वा एतस्मादात्मन आकाशः संभूत आकाशाद्वायुर्वायोरग्निः इत्यादि।  ज्यायस्त्वपरायणत्वे अपि भूतान्तरापेक्षयोपपद्येते भूताकाशस्यापि।  तस्मादाकाशशब्देन भूताकाशस्य ग्रहणमित्येवं प्राप्ते  
 ब्रूमः  आकाशस्तल्लिङ्गात्।  आकाशशब्देनेह ब्रह्मणो ग्रहणं युक्तम्।  कुतः  तल्लिङ्गात्।  परस्य हि ब्रह्मण इदं लिङ्गम्  सर्वाणि ह वा इमानि भूतान्याकाशादेव समुत्पद्यन्ते इति।  परस्माद्धि ब्रह्मणो भूतानामुत्पत्तिरिति वेदान्तेषु मर्यादा।  ननु भूताकाशस्यापि वाय्वादिक्रमेण कारणत्वं दर्शितम्।  सत्यं दर्शितम्।  तथापि मूलकारणस्य ब्रह्मणोऽपरिग्रहात् आकाशादेवेत्यवधारणं सर्वाणीति च भूतविशेषणं नानुकूलं स्यात्।  तथा आकाशं प्रत्यस्तं यन्ति इति ब्रह्मलिङ्गम् आकाशो ह्येवैभ्यो ज्यायानाकाशः परायणम् इति च ज्यायस्त्वपरायणत्वे।  ज्यायस्त्वं ह्यनापेक्षिकं परमात्मन्येवैकस्मिन्नाम्नातम्  ज्यायान्पृथिव्या ज्यायानन्तरिक्षाज्ज्यायान्दिवो ज्यायानेभ्यो लोकेभ्यः इति।  तथा परायणत्वमपि परमकारणत्वात्परमात्मन्येव उपपन्नतरं भवति।  श्रुतिश्च  विज्ञानमानन्दं ब्रह्म रातिर्दातुः परायणम् इति।  अपि चान्तवत्त्वदोषेण 
शालावत्यस्य पक्षं निन्दित्वा अनन्तं किंचिद्वक्तुकामेन जैवलिनाकाशः परिगृहीतः तं चाकाशमुद्गीथे संपाद्योपसंहरति  स एष परोवरीयानुद्गीथः स एषोऽनन्तः इति।  तच्चानन्त्यं ब्रह्मलिङ्गम्।  यत्पुनरुक्तं भूताकाशं प्रसिद्धिबलेन प्रथमतरं प्रतीयत इति अत्र ब्रूमः  प्रथमतरं प्रतीतमपि तद्वाक्यशेषगतान्ब्रह्मगुणान्दृष्ट्वा न परिगृह्यते।  दर्शितश्च ब्रह्मण्यप्याकाशशब्दः आकाशो ह वै नाम नामरूपयोर्निर्वहिता इत्यादौ।  तथाकाशपर्यायवाचिनामपि ब्रह्मणि प्रयोगो दृश्यते  ऋचो अक्षरे परमे व्योमन् यस्मिन्देवा अधि विश्वे निषेदुः सैषा भार्गवी वारुणी विद्या परमे व्योमन्प्रतिष्ठिता ॐ कं ब्रह्म खं ब्रह्म खं पुराणम् इति चैवमादौ।  वाक्योपक्रमेऽपि वर्तमानस्याकाशशब्दस्य वाक्यशेषवशाद्युक्ता ब्रह्मविषयत्वावधारणा।  अग्निरधीतेऽनुवाकम् इति हि वाक्योपक्रमगतोऽप्यग्निशब्दो माणवकविषयो दृश्यते।  तस्मादाकाशशब्दं ब्रह्मेति सिद्धम्।।
