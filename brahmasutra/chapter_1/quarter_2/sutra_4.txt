।।1.2.4।।
  इतश्च न शारीरो मनोमयत्वादिगुणः यस्मात्कर्मकर्तृव्यपदेशो भवति  एतमितः प्रेत्याभिसंभव़ितास्मि इति।  एतमिति प्रकृतं मनोमयत्वादिगुणमुपास्यमात्मानं कर्मत्वेन प्राप्यत्वेन व्यपदिशति अभिसंभवितास्मीति शारीरमुपासकं कर्तृत्वेन प्रापकत्वेन।  अभिसंभवितास्मीति प्राप्तास्मीत्यर्थः।  न च सत्यां गतावेकस्य कर्मकर्तृव्यपदेशो युक्तः।  तथोपास्योपासकभावोऽपि भेदाधिष्ठान एव।  तस्मादपि न शारीरो मनोमयत्वादिविशिष्टः।।
