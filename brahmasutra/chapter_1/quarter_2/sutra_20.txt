।।1.2.20।।
  नेति पूर्वसूत्रादनुवर्तते।  शारीरश्च नान्तर्यामी स्यात्।  कस्मात्  यद्यपि द्रष्टृत्वादयो धर्मास्तस्य संभवन्ति तथापि घटाकाशवदुपाधिपरिच्छिन्नत्वान्न कात्स्न्र्येन पृथिव्यादिष्वन्तरवस्थातुं नियन्तुं च शक्नोति।  
अपि चोभयेऽपि हि शाखिनः काण्वा माध्यंदिनाश्चान्तर्यामिणो भेदेनैनं शारीरं पृथिव्यादिवदधिष्ठानत्वेन नियम्यत्वेन चाधीयते  यो विज्ञाने तिष्ठन् इति काण्वाः।  य आत्मनि तिष्ठन् इति माध्यंदिनाः।  य आत्मनि तिष्ठन् इत्यस्मिंस्तावत् पाठे भवत्यात्मशब्दः शारीरस्य वाचकः।  यो विज्ञाने तिष्ठन् इत्यस्मिन्नपि पाठे विज्ञानशब्देन शारीर उच्यते विज्ञानमयो हि शारीर इति।  तस्माच्छारीरादन्य ईश्वरोऽन्तर्यामीति सिद्धम्।  कथं पुनरेकस्मिन्देहे द्वौ द्रष्टारावुपपद्येते  यश्चायमीश्वरोऽन्तर्यामी यश्चायमितरः शारीरः  का पुनरिहानुपपत्तिः  नान्योऽतोऽस्ति द्रष्टा इत्यादिश्रुतिवचनं विरुध्येत।  अत्र हि प्रकृतादन्तर्यामिणोऽन्यं द्रष्टारं श्रोतारं मन्तारं विज्ञातारं चात्मानं प्रतिषेधति।  नियन्त्रन्तरप्रतिषेधार्थमेतद्वचनमिति चेत् न नियन्त्रन्तराप्रसङ्गादविशेषश्रवणाच्च।  अत्रोच्यते  अविद्याप्रत्युपस्थापितकार्यकरणोपाधिनिमित्तोऽयं शारीरान्तर्यामिणोर्भेदव्यपदेशः न पारमार्थिकः।  एको हि प्रत्यगात्मा भवति न द्वौ प्रत्यगात्मानौ संभवतः।  एकस्यैव तु भेदव्यवहार उपाधिकृतः यथा घटाकाशो महाकाश इति।  ततश्च ज्ञातृज्ञेयादिभेदश्रुतयः प्रत्यक्षादीनि च प्रमाणानि संसारानुभवो विधिप्रतिषेधशास्त्रं चेति सर्वमेतदुपपद्यते।  तथा च श्रुतिः  यत्र हि द्वैतमिव भवति तदितर इतरं पश्यति इत्यविद्याविषये सर्वं व्यवहारं दर्शयति।  यत्र त्वस्य सर्वमात्मैवाभूत्तत्केन कं पश्येत् इति विद्याविषये सर्वं व्यवहारं वारयति।।
