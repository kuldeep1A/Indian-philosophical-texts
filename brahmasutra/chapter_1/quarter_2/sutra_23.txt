।।1.2.23।।
  अपि च अक्षरात्परतः परः इत्यस्यानन्तरम् एतस्माज्जायते प्राणः इति प्राणप्रभृतीनां पृथिवीपर्यन्तानां तत्त्वानां सर्गमुक्त्वा तस्यैव भूतयोनेः सर्वविकारात्मकं रूपमुपन्यस्यमानं पश्यामः  अग्निर्मूर्धा चक्षुषी चन्द्रसूर्यौ दिशः श्रोत्रे वाग्विवृताश्च वेदाः।  वायुः प्राणो हृदयं विश्वमस्य पद्भ्यां पृथिवी ह्येष सर्वभूतान्तरात्मा इति।  तच्च परमेश्वरस्यैवोचितम् सर्वविकारकारणत्वात् न शारीरस्य तनुमहिम्नः नापि प्रधानस्य अयं रूपोपन्यासः संभवति सर्वभूतान्तरात्मत्वासंभवात्।  तस्मात्परमेश्वर एव भूतयोनिः नेतराविति गम्यते।  कथं 
पुनर्भूतयोनेरयं रूपोपन्यास इति गम्यते  प्रकरणात् एषः इति च प्रकृतानुकर्षणात्।  भूतयोनिं हि प्रकृत्य     एतस्माज्जायते प्राणः एष सर्वभूतान्तरात्मा इति वचनं भूतयोनिविषयमेव भवति यथा उपाध्यायं प्रकृत्य   एतस्मादधीष्व एष वेदवेदाङ्गपारगः इति वचनमुपाध्यायविषयं भवति तद्वत्।  कथं पुनरदृश्यत्वादिगुणकस्य भूतयोनेर्विग्रहवद्रूपं संभवति  सर्वात्मत्वविवक्षयेदमुच्यते न तु विग्रहवत्त्वविवक्षया इत्यदोषः अहमन्नमहमन्नमहमन्नम् अहमन्नादः इत्यादिवत्।
  अन्ये पुनर्मन्यन्ते  नायं भूतयोनेः रूपोपन्यासः जायमानत्वेनोपन्यासात्।  एतस्माज्जायते प्राणो मनः सर्वेन्द्रियाणि च।  खं वायुर्ज्योतिरापः पृथिवी विश्वस्य धारिणी इति हि पूर्वत्र प्राणादि पृथिव्यन्तं तत्त्वजातं जायमानत्वेन निरदिक्षत्।  उत्तरत्रापि च तस्मादग्निः समिधो यस्य सूर्यः इन्येवमादि अतश्च सर्वा ओषधयो रसाश्च इत्येवमन्तं जामानत्वेनैव निर्देक्ष्यति।  इहैव कथमकस्मादन्तराले भूतयोनेः रूपमुपन्यस्येत्  सर्वात्मत्वमपि सृष्टिं परिसमाप्योपदेक्ष्यति  पुरुष एवेदं विश्वं कर्म इत्यादिना।  श्रुतिस्मृत्योश्च त्रैलोक्यशरीरस्य प्रजापतेर्जन्मादि निर्दिश्यमानमुपलभामहे  हिरण्यगर्भः समवर्तताग्रे भूतस्य जातः पतिरेक आसीत्।  स दाधार पृथिवीं द्यामुतेमां  कस्मै देवाय हविषा विधेम इति   समवर्ततेति अजायतेत्यर्थः  तथा स वै शरीरी प्रथमः स वै पुरुष उच्यते।  आदिकर्ता स भूतानां ब्रह्माग्रे समवर्तत इति च।  विकारपुरुषस्यापि सर्वभूतान्तरात्मत्वं संभवति प्राणात्मना सर्वभूतानामध्यात्ममवस्थानात्।  अस्मिन्पक्षे पुरुष एवेदं विश्वं कर्म इत्यादिसर्वरूपोपन्यासः परमेश्वरप्रतिपत्तिहेतुरिति व्याख्येयम्।।
