।।1.2.22।।
  इतश्च परमेश्वर एव भूतयोनिः नेतरौ  शारीरः प्रधानं वा।  कस्मात्  विशेषणभेदव्यपदेशाभ्याम्।  विशिनष्टि हि प्रकृतं भूतयोनिं शारीराद्विलक्षणत्वेन  दिव्यो ह्यमूर्तः पुरुषः सबाह्याभ्यन्तरो ह्यजः।  अप्राणो ह्यमनाः शुभ्रः इति।  न ह्येतद्दिव्यत्वादिविशेषणम् अविद्याप्रत्युपस्थापितनामरूपपरिच्छेदाभिमानिनः तद्धर्मान्स्वात्मनि कल्पयतः शारीरस्योपपद्यते।  तस्मात्साक्षादौपनिषदः पुरुष इहोच्यते।  तथा प्रधानादपि प्रकृतं भूतयोनिं भेदेन व्यपदिशति  अक्षरात्परतः परः इति।  अक्षरमव्याकृतं नामरूपबीजशक्तिरूपं भूतसूक्ष्ममीश्वराश्रयं तस्यैवोपाधिभूतम् सर्वस्माद्विकारात्परो योऽविकारः तस्मात्परतः परः इति भेदेन व्यपदिशन् परमात्मानमिह विवक्षितं दर्शयति।  नात्र प्रधानं नाम किंचित्स्वतन्त्रं तत्त्वमभ्युपगम्य तस्माद्भेदव्यपदेश उच्यते।  किं तर्हि  यदि प्रधानमपि कल्प्यमानं श्रुत्यविरोधेनाव्याकृतादिशब्दवाच्यं भूतसूक्ष्मं परिकल्प्येत कल्प्यताम्।  तस्माद्भेदव्यपदेशात् परमेश्वरो भूतयोनिरित्येतदिह प्रतिपाद्यते।।
  कुतश्च परमेश्वरो भूतयोनिः  
