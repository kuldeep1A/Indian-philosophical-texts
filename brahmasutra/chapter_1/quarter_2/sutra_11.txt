गुहाप्रविष्टाधिकरणम्।।1.2.11।।
  कठवल्लीष्वेव पठ्यते  ऋतं पिबन्तौ सुकृतस्य लोके गुहां प्रविष्टौ परमे परार्धे।  छायातपौ ब्रह्मविदो वदन्ति पञ्चाग्नयो ये च त्रिणाचिकेताः इति।  तत्र संशयः  किमिह बुद्धिजीवौ निर्दिष्टौ उत जीवपरमात्मानामिति।  यदि बुद्धिजीवौ ततो बुद्धिप्रधानात्कार्यकरणसंघाताद्विलक्षणो जीवः प्रतिपादितो भवति।  तदपीह प्रतिपादयितव्यम् येयं प्रेते विचिकिसा मनुष्येऽस्तीत्येके नायमस्तीति चैके।  एतद्विद्यामनुशिष्टस्त्वयाहं वराणामेष वरस्तृतीयः इति पृष्टत्वात्।  अथ जीवपरमात्मानौ ततो जीवाद्विलक्षणः परमात्मा प्रतिपादितो भवति।  तदपीह प्रतिपादयितव्यम्  अन्यत्र धर्मादन्यत्राधर्मादन्यत्रास्मात्कृताकृतात्।  अन्यत्र भूताच्च भव्याच्च यत्तत्पश्यसि तद्वद इति पृष्टत्वात्।  अत्राहाक्षेप्ता  उभावप्येतौ पक्षौ न संभवतः।  कस्मात् ऋतपानं हि कर्मफलोपभोगः सुकृतस्य लोके  इति लिङ्गात्।  तच्च चेतनस्य क्षेत्रज्ञस्य संभवति नाचेतनाया बुद्धेः।  पिबन्तौ इति द्विवचनेन द्वयोः पानं दर्शयति श्रुतिः।  अतो बुद्धिक्षेत्रज्ञपक्षस्तावन्न संभवति।  अत एव क्षेत्रज्ञपरमात्मपक्षोऽपि न संभवति चेतनेऽपि परमात्मनि ऋतपानासंभवात् अनश्नन्नन्योऽभिचाकशीति इति मन्त्रवर्णादिति।  अत्रोच्यते  नैष दोषः छत्रिणो गच्छन्तीत्येकेनापि च्छत्रिणा बहूनामच्छत्रिणां छत्रित्वोपचारदर्शनात्।  एवमेकेनापि पिबता द्वौ पिबन्तावुच्येयाताम्।  यद्वा जीवस्तावत्पिबति ईश्वरस्तु पाययति पाययन्नपि पिबतीत्युच्यते पाचयितर्यपि पक्तृत्वप्रसिद्धिदर्शनात्।  बुद्धिक्षेत्रज्ञपरिग्रहोऽपि संभवति करणे कर्तृत्वोपचारात् एधांसि पचन्ति इति प्रयोगदर्शनात्।  न चाध्यात्माधिकारेऽन्यौ कौचिद्द्वावृतं पिबन्तौ संभवतः।  तस्माद्बुद्धिजीवौ स्यातां जीवपरमात्मानौ वेति संशयः।।
  किं तावत्प्राप्तम्  बुद्धिक्षेत्रज्ञाविति।  कुतः  गुहां प्रविष्टौ इति विशेषणात्।  यदि शरीरं गुहा यदि वा हृदयम् उभयथापि बुद्धिक्षेत्रज्ञौ गुहां प्रविष्टावुपपद्येते।  न च सति संभवे सर्वगतस्य ब्रह्मणो विशिष्टदेशत्वं युक्तं कल्पयितुम्।  सुकृतस्य लोके इति च कर्मगोचरानतिक्रमं दर्शयति।  परमात्मा तु न सुकृतस्य वा दुष्कृतस्य वा गोचरे वर्तते न कर्मणा वर्धते नो कनीयान् इति श्रुतेः।  छायातपौ इति च चेतनाचेतनयोर्निर्देश उपपद्यते छायातपवत्परस्परविलक्षणत्वात्।  तस्माद्बुद्धिक्षेत्रज्ञाविहोच्येयातामित्येवं प्राप्ते  
  ब्रूमः  विज्ञानात्मपरमात्मानाविहोच्येयाताम्।  कस्मात्  आत्मानौ  हि तावुभावपि चेतनौ समानस्वभावौ।  संख्याश्रवणे च समानस्वभावेष्वेव लोके प्रतीतिर्दृश्यते।  अस्य गोर्द्वितीयोऽन्वेष्टव्यः इत्युक्ते गौरेव द्वितीयोऽन्विष्यते नाश्वः पुरुषो वा।  तदिह ऋतपानेन लिङ्गेन निश्चिते विज्ञानात्मनि द्वितीयान्वेषणायां समानस्वभावश्चेतनः परमात्मैव प्रतीयते।  ननूक्तं गुहाहितत्वदर्शनान्न परमात्मा प्रत्येतव्य इति गुहाहितत्वदर्शनादेव परमात्मा प्रत्येतव्य इति वदामः।  गुहाहितत्वं तु श्रुतिस्मृतिष्वसकृत्परमात्मन एव दृश्यते  गुहाहितं गह्वरेष्ठं पुराणम् यो वेद निहितं गुहायां परमे व्योमन् आत्मानमन्विच्छ गुहां प्रविष्टम् इत्याद्यासु।  सर्वगतस्यापि ब्रह्मण उपलब्ध्यर्थो देशविशेषोपदेशो न विरुध्यत इत्येतदप्युक्तमेव।  सुकृतलोकवर्तित्वं तु च्छत्रित्ववदेकस्मिन्नपि वर्तमानमुभयोरविरुद्धम्।  छायातपौ इत्यप्यविरुद्धम् छायातपवत्परस्परविलक्षणत्वात्संसारित्वासंसारित्वयोः अविद्याकृतत्वात्संसारित्वस्य पारमार्थिकत्वाच्चासंसारित्वस्य।  तस्माद्विज्ञानात्मपरमात्मानौ गुहां प्रविष्टौ गृह्येते।।
  कुतश्च विज्ञानात्मपरमात्मानौ गृह्येते  
