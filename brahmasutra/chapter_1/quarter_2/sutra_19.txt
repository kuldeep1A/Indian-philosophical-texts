।।1.2.19।।
  स्यादेतत्  अदृष्टत्वादयो धर्माः सांख्यस्मृतिकल्पितस्य प्रधानस्याप्युपपद्यन्ते रूपादिहीनतया तस्य तैरभ्युपगमात्।  अप्रतर्क्यमविज्ञेयं प्रसुप्तमिव सर्वतः इति हि स्मरन्ति।  तस्यापि नियन्तृत्वं सर्वविकारकारणत्वादुपपद्यते।  तस्मात्प्रधानमन्तर्यामिशब्दं स्यात्।  ईक्षतेर्नाशब्दम् इत्यत्र निराकृतमपि सत् प्रधानमिहादृष्टत्वादिव्यपदेशसंभवेन पुनराशङ्क्यते।  अत उत्तरमुच्यते  न च स्मार्तं प्रधानमन्तर्यामिशब्दं भवितुमर्हति।  कस्मात्  अतद्धर्माभिलापात्।  यद्यप्यदृष्टत्वादिव्यपदेशः प्रधानस्य संभवति तथापि न द्रष्टृत्वादिव्यपदेशः संभवति प्रधानस्याचेतनत्वेन तैरभ्युपगमात्।  अदृष्टो द्रष्टाश्रुतः श्रोतामतो मन्ताविज्ञातो विज्ञाता इति हि वाक्यशेष इह भवति।  आत्मत्वमपि न प्रधानस्योपपद्यते।।
  यदि प्रधानमात्मत्वद्रष्टृत्वाद्यसंभवान्नान्तर्याम्यभ्युपगम्यते शारीरस्तर्ह्यन्तर्यामी भवतु।  शारीरो हि चेतनत्वाद्द्रष्टा श्रोता मन्ता विज्ञाता च भवति आत्मा च प्रत्यक्त्वात्।  अमृतश्च धर्माधर्मफलोपभोगोपपत्तेः।  अदृष्टत्वादयश्च धर्माः शारीरे सुप्रसिद्धाः दर्शनादिक्रियायाः कर्तरि प्रवृत्तिविरोधात् न दृष्टेर्द्रष्टारं पश्येः इत्यादिश्रुतिभ्यश्च।  तस्य च कार्यकरणसंघातमन्तर्यमयितुं शीलम् भोक्तृत्वात्।  तस्माच्छारीरोऽन्तर्यामीत्यत उत्तरं पठति  
