।।1.2.17।।
  यत्पुनरुक्तं छायात्मा विज्ञानात्मा देवतात्मा वा स्यादक्षिस्थान इति अत्रोच्यते  न च्छायात्मादिरितर इह ग्रहणमर्हति।  कस्मात्  अनवस्थितेः।  न तावच्छायात्मनश्चक्षुषि नित्यमवस्थानं संभवति।  यदैव हि कश्चित्पुरुषश्चक्षुरासीदति तदा चक्षुषि पुरुषच्छाया दृश्यते अपगते तस्मिन्न दृश्यते।  य एषोऽक्षिणि पुरुषः इति च श्रुतिः संनिधानात्स्वचक्षुषि दृश्यमानं पुरुषमुपास्यत्वेनोपदिशति।  न चोपासनाकाले च्छायाकरं कंचित्पुरुषं चक्षुःसमीपे संनिधाप्योपास्त इति युक्तं कल्पयितुम्।  अस्यैव शरीरस्य नाशमन्वेष नश्यति  इति श्रुतिश्छायात्मनोऽप्यनवस्थितत्वं दर्शयति।  असंभावच्च।  तस्मिन्नमृतत्वादीनां गुणानां न च्छायात्मनि प्रतीतिः।  तथा विज्ञानात्मनोऽपि साधारणे कृत्स्नशरीरेन्द्रियसंबन्धे सति न चक्षुष्येवावस्थितत्वं शक्यं वक्तुम्।  ब्रह्मणस्तु सर्वव्यापिनोऽपि दृष्ट उपलब्ध्यर्थो हृदयादिदेशविशेषसंबन्धः।  समानश्च विज्ञानात्मन्यप्यमृतत्वादीनां गुणानामसंभवः।  यद्यपि विज्ञानात्मा परमात्मनोऽनन्य एव तथाप्यविद्याकामकर्मकृतं तस्मिन्मर्त्यत्वमध्यारोपितं भयं चेत्यमृतत्वाभयत्वे नोपपद्येते।  संयद्वामत्वादयश्चैतस्मिन्ननैश्वर्यादनुपपन्ना एव।  देवतात्मनस्तु             रश्मिभिरेषोऽस्मिन्प्रतिष्ठितः इति श्रुतेः यद्यपि चक्षुष्यवस्थानं स्यात् तथाप्यात्मत्वं तावन्न संभवति पराग्रूपत्वात्।  अमृतत्वादयोऽपि न संभवन्ति उत्पत्तिप्रलयश्रवणात्।  अमरत्वमपि देवानां चिरकालावस्थानापेक्षम्।  ऐश्वर्यमपि परमेश्वरायत्तम् न स्वाभाविकम् भीषास्माद्वातः पवते भीषोदेति सूर्यः।  भीषास्मादग्निश्चेन्द्रश्च मृत्युर्धावति पञ्चमः इति मन्त्रवर्णात्।  तस्मात्परमेश्वर एवायमक्षिस्थानः प्रत्येतव्यः। अस्मिंश्च पक्षे दृश्यते इति प्रसिद्धवदुपादानं शास्त्राद्यपेक्षं विद्वद्विषयं प्ररोचनार्थमिति व्याख्येयम्।।
