।। 1.2.8।।
  व्योमवत्सर्वगतस्य ब्रह्मणः सर्वप्राणिहृदयसंबन्धात् चिद्रूपतया च शारीरादविशिष्टत्वात् सुखदुःखादिसंभोगोऽप्यविशिष्टः प्रसज्येत एकत्वाच्च  न हि परस्मादात्मनोऽन्यः कश्चिदात्मा संसारी विद्यते   नान्योऽतोऽस्ति विज्ञाता इत्यादिश्रुतिभ्यः।  तस्मात्परस्यैव ब्रह्मणः संभोगप्राप्तिरिति चेत् न वैशेष्यात्।  न तावत्सर्वप्राणिहृदयसंबन्धात् चिद्रूपतया च शारीरवद्ब्रह्मणः संभोगप्रसङ्गः वैशेष्यात्।  विशेषो हि भवति शारीरपरमेश्वरयोः।  एकः कर्ता भोक्ता धर्माधर्मादिसाधनः सुखदुःखादिमांश्च।  एकस्तद्विपरीतोऽपहतपाप्मत्वादिगुणः।  एतस्मादनयोर्विशेषादेकस्य भोगः नेतरस्य।  यदि च संनिधानमात्रेण वस्तुशक्तिमनाश्रित्य कार्यसंबन्धोऽभ्युपगम्येत आकाशादीनामपि दाहादिप्रसङ्गः।  सर्वगतानेकात्मवादिनामपि समावेतौ चोद्यपरिहारौ।  यदप्येकत्वाद्ब्रह्मण आत्मान्तराभावाच्छारीरस्य भोगेन ब्रह्मणो भोगप्रसङ्गः इति अत्र वदामः  इदं तावद्देवानांप्रियः प्रष्टव्यः  कथमयं त्वयात्मान्तराभावोऽध्यवसित इति।  तत्त्वमसि अहं ब्रह्मास्मि नान्योऽतोऽस्ति विज्ञाता इत्यादिशास्त्रेभ्य इति चेत् यथाशास्त्रं तर्हि शास्त्रीयोऽर्थः प्रतिपत्तव्यः न तत्रार्धजरतीयं लभ्यम्।  शास्त्रं च तत्त्वमसि इत्यपहतपाप्मत्वादिविशेषणं ब्रह्म शारीरस्यात्मत्वेनोपदिशच्छारीरस्यैव तावदुपभोक्तृत्वं वारयति।  कुतस्तदुपभोगेन ब्रह्मण उपभोगप्रसङ्गः।  अथागृहीतं शारीरस्य ब्रह्मणैकत्वम् तदा मिथ्याज्ञाननिमित्तः शारीरस्योपभोगः न तेन परमार्थरूपस्य ब्रह्मणः संस्पर्शः।  न हि बालैस्तलमलिनतादिभिर्व्योम्नि विकल्प्यमाने तलमलिनतादिविशिष्टमेव परमार्थतो व्योम भवति।  तदाह  न वैशेष्यादिति।  नैकत्वेऽपि शारीरस्योपभोगेन ब्रह्मण उपभोगप्रसङ्गः वैशेष्यात्।  विशेषो हि भवति मिथ्याज्ञानसम्यग्ज्ञानयोः।  मिथ्याज्ञानकल्पित उपभोगः सम्यग्ज्ञानदृष्टमेकत्वम्।  न च मिथ्याज्ञानकल्पितेनोपभोगेन सम्यग्ज्ञानदृष्टं वस्तु संस्पृश्यते।  तस्मान्नोपभोगगन्धोऽपि शक्य ईश्वरस्य कल्पयितुम्।।
