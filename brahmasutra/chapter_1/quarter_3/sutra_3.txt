।।1.3.3।।
  यथा ब्रह्मणः प्रतिपादको वैशेषिको हेतुरुक्तः नैवमर्थान्तरस्य वैशेषिको हेतुः प्रतिपादकोऽस्तीत्याह।  नानुमानं सांख्यस्मृतिपरिकल्पितं प्रधानम् इह द्युभ्वाद्यायतनत्वेन प्रतिपत्तव्यम्।  कस्मात्  अतच्छब्दात्।  तस्याचेतनस्य प्रधानस्य प्रतिपादकः शब्दः तच्छब्दः न तच्छब्दः अतच्छब्दः।  न ह्यत्राचेतनस्य प्रधानस्य प्रतिपादकः कश्चिच्छब्दोऽस्ति येनाचेतनं प्रधानं कारणत्वेनायतनत्वेन वावगम्येत।  तद्विपरीतस्य चेतनस्य प्रतिपादकशब्दोऽत्रास्ति  यः सर्वज्ञः सर्ववित् इत्यादिः।  अत एव न वायुरपीह द्युभ्वाद्यायतनत्वेनाश्रीयते।।
