।।1.3.16।।
  धृतेश्च हेतोः परमेश्वर एवायं दहरः।  कथम्  दहरोऽस्मिन्नन्तराकाशः इति हि प्रकृत्य आकाशौपम्यपूर्वकं तस्मिन्सर्वसमाधानमुक्त्वा तस्मिन्नेव चात्मशब्दं प्रयुज्यापहतपाप्मत्वादिगुणयोगं चोपदिश्य तमेवानतिवृत्तप्रकरणं निर्दिशति  अथ य आत्मा स सेतुर्विधृतिरेषां लोकानामसंभेदाय इति।  तत्र विधृतिरित्यात्मशब्दसामानाधिकरण्याद्विधारयितोच्यते क्तिचः कर्तरि स्मरणात्।  यथोदकसंतानस्य विधारयिता लोके सेतुः क्षेत्रसंपदामसंभेदाय एवमयमात्मा एषामध्यात्मादिभेदभिन्नानां लोकानां वर्णाश्रमादीनां च विधारयिता सेतुः असंभेदाय असंकरायेति।  एवमिह प्रकृते दहरे विधरणलक्षणं महिमानं दर्शयति।  अयं च महिमा परमेश्वर एव श्रुत्यन्तरादुपलभ्यते  एतस्य वा अक्षरस्य प्रशासने गार्गि सूर्याचन्द्रमसौ विधृतौ तिष्ठतः इत्यादेः।  तथान्यत्रापि निश्चिते परमेश्वरवाक्ये श्रूयते  एष सर्वेश्वर एष भूताधिपतिरेष भूतपाल एष सेतुर्विधरण एषां लोकानामसंभेदाय इति।  एवं धृतेश्च हेतोः परमेश्वर एवायं दहरः।।
