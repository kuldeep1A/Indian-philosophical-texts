।।1.3.38।।
  इतश्च न शूद्रस्याधिकारः यदस्य स्मृतेः श्रवणाध्ययनार्थप्रतिषेधो भवति।  वेदश्रवणप्रतिषेधः वेदाध्ययनप्रतिषेधः तदर्थज्ञानानुष्ठानयोश्च प्रतिषेधः शूद्रस्य स्मर्यते।  श्रवणप्रतिषेधस्तावत्  अथ हास्य वेदमुपश्रृण्वतस्त्रपुजतुभ्यां श्रोत्रप्रतिपूरणम् इति पद्यु ह वा एतच्छमशानं यच्छूद्रस्तस्माच्छूद्रसमीपे नाध्येतव्यम् इति च।  अत एवाध्ययनप्रतिषेधः यस्य हि समीपेऽपि नाध्येतव्यं भवति स कथमश्रुतमधीयीत।  भवति च वेदोच्चारणे जिह्वाच्छेदः धारणे शरीरभेद इति।  अत एव चार्थादर्थज्ञानानुष्ठानयोः प्रतिषेधो भवति  न शूद्राय मतिं दद्यात् इति द्विजातीनामध्ययनमिज्या दानम् इति च।  येषां पुनः पूर्वकृतसंस्कारवशाद्विदुरधर्मव्याधप्रभृतीनां ज्ञानोत्पत्तिः तेषां न शक्यते फलप्राप्तिः प्रतिषेद्धुम् ज्ञानस्यैकान्तिकफलत्वात्।  श्रावयेच्चतुरोवर्णान्  इति चेतिहासपुराणाधिगमे चातुर्वर्ण्यस्याधिकारस्मरणात्।  वेदपूर्वकस्तु नास्त्यधिकारः शूद्राणामिति स्थितम्।।
