।।1.3.2।।
  इतश्च परमेव ब्रह्म द्युभ्वाद्यायतनम् यस्मान्मुक्तोपसृप्यतास्य व्यपदिश्यमाना दृश्यते।  मुक्तैरुपसृप्यं मुक्तोपसृप्यम्।  देहादिष्वनात्मसु अहमस्मीत्यात्मबुद्धिरविद्या ततस्तत्पूजनादौ रागः तत्परिभवादौ च द्वेषः 
तदुच्छेददर्शनाद्भयं मोहश्च  इत्येवमयमनन्तभेदोऽनर्थव्रातः संततः सर्वेषां नः प्रत्यक्षः।  तद्विपर्ययेणाविद्यारागद्वेषादिदोषमुक्तैरुपसृप्यमुपगम्यमेतदिति द्युभ्वाद्यायतनं प्रकृत्य व्यपदेशो भवति कथम्     भिद्यते हृदयग्रन्थिश्छिद्यन्ते सर्वसंशयाः।  क्षीयन्ते चास्य कर्माणि तस्मिन्दृष्टे परावरे इत्युक्त्वा ब्रवीति    तथा विद्वान्नामरूपाद्विमुक्तः परात्परं पुरुषमुपैति दिव्यम् इति।  ब्रह्मणश्च मुक्तोपसृप्यत्वं प्रसिद्धं शास्त्रे      यदा सर्वे प्रमुच्यन्ते कामा येऽस्य हृदि श्रिताः।  अथ मर्त्योऽमृतो भवत्यत्र ब्रह्म समश्नुते इत्येवमादौ।  प्रधानादीनां तु न क्वचिन्मुक्तोपसृप्यत्वमस्ति प्रसिद्धम्।  अपि च तमेवैकं जानथ आत्मानमन्या वाचो विमुञ्चथामृतस्यैष सेतुः इति वाग्विमोकपूर्वकं विज्ञेयत्वमिह द्युभ्वाद्यायतनस्योच्यते।  तच्च श्रुत्यन्तरे ब्रह्मणो दृष्टम्  तमेव धीरो विज्ञाय प्रज्ञां कुर्वीत ब्राह्मणः।  नानुध्यायाद्बहूञ्शब्दान्वाचो विग्लापनं हि तत् इति।  तस्मादपि द्युभ्वाद्यायतनं परं ब्रह्म।।
