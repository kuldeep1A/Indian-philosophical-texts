।।1.3.29।।
  कर्तुरस्मरणादिति स्थिते वेदस्य नित्यत्वे देवादिव्यक्तिप्रभवाभ्युपगमेन तस्य विरोधमाशङ्क्य अतः प्रभवात् इति परिहृत्य इदानीं तदेव वेदनित्यत्वं स्थितं द्रढयति  अत एव च नित्यत्वमिति।  अत एव नियताकृतेर्देवादेर्जगतो वेदशब्दप्रभवत्वात् वेदशब्दनित्यत्वमपि प्रत्येतव्यम्।  तथा च मन्त्रवर्णः  यज्ञेन वाचः पदवीयमायंस्तामन्वविन्दन्नृषिषु प्रविष्टाम् इति स्थितामेव वाचमनुविन्नां दर्शयति।  वेदव्यासश्चैवमेव स्मरति  युगान्तेऽन्तर्हितान्वेदान्सेतिहासान्महर्षयः।  लेभिरे तपसा पूर्वमनुज्ञाताः स्वयंभुवा  इति।।
