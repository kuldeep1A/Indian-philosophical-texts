प्रमिताधिकरणम्।।1.3.24।।
   अङ्गुष्ठमात्रः पुरुषो मध्य आत्मनि तिष्ठति इति श्रूयते तथा अङ्गुष्ठमात्रः पुरुषो ज्योतिरिवाधूमकः।  ईशानो भूतभव्यस्य स एवाद्य स उ श्व एतद्वै तत् इति च।  तत्र योऽयमङ्गुष्ठमात्रः पुरुषः श्रूयते स किं विज्ञानात्मा किं वा परमात्मेति संशयः।  तत्र परिमाणोपदेशाद्विज्ञानात्मेति तावत्प्राप्तम्।  न ह्यनन्तायामविस्तारस्य परमात्मनोऽङ्गुष्ठपरिमाणत्वमुपपद्यते विज्ञानात्मनस्तूपाधिमत्त्वात्संभवति कयाचित्कल्पनयाङ्गुष्ठमात्रत्वम्।  स्मृतेश्च  अथ सत्यवतः कायात्पाशबद्धं वशं गतम्।  अङ्गुष्ठमात्रं पुरुषं निश्चकर्ष यमो बलात् इति न हि परमेश्वरो बलात् यमेन निष्क्रष्टुं शक्यः तेन तत्र संसारी अङ्गुष्ठमात्रो निश्चितः स एवेहापीत्येवं प्राप्ते  
  ब्रूमः  परमात्मैवायमङ्गुष्ठमात्रपरिमितः पुरुषो भवितुमर्हति।  कस्मात्  शब्दात्  ईशानो भूतभव्यस्य इति।  न ह्यन्यः परमेश्वराद्भूतभव्यस्य निरङ्कुशमीशिता।  एतद्वै तत् इति च प्रकृतं पृष्टमिहानुसंदधाति एतद्वै तत् यत्पृष्टं ब्रह्मेत्यर्थः पृष्टं चेह ब्रह्म  अन्यत्र धर्मादन्यत्राधर्मादन्यत्रास्मात्कृताकृतात्।  अन्यत्र भूताच्च भव्याच्च यत्तत्पश्यसि तद्वद्व इति।  शब्दादेवेति  अभिधानश्रुतेरेव  ईशान इति परमेश्वरोऽवगम्यत इत्यर्थः।।
  कथं पुनः सर्वगतस्य परमात्मनः परिमाणोपदेश इत्यत्र ब्रूमः  
