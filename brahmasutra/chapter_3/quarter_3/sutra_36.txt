।।3.3.36।।
अथ यदुक्तम्  अनभ्युपगम्यमाने विद्याभेदे आम्नानभेदानुपपत्तिरिति तत्परिहर्तव्यम् अत्रोच्यते  नायं दोषः उपदेशान्तरवदुपपत्तेः यथा ताण्डिनामुपनिषदि षष्ठे प्रपाठके  स आत्मा तत्त्वमसि श्वेतकेतो इति नवकृत्वोऽप्युपदेशे न विद्याभेदो भवति एवमिहापि भविष्यति। कथं च नवकृत्वोऽप्युपदेशे विद्याभेदो न भवति उपक्रमोपसंहाराभ्यामेकार्थतावगमात्  भूय एव मा भगवान्विज्ञापयतु इति च एकस्यैवार्थस्य पुनः पुनः प्रतिपिपादयिषितत्वेन उपक्षेपात् आशङ्कान्तरनिराकरणेन च असकृदुपदेशोपपत्तेः। एवमिहापि प्रश्नरूपाभेदात्अतोऽन्यदार्तम् इति च परिसमाप्त्यविशेषात् उपक्रमोपसंहारौ तावदेकार्थविषयौ दृश्येतेयदेव साक्षादपरोक्षाद्ब्रह्म इति द्वितीये प्रश्ने एवकारं प्रयुञ्जानः पूर्वप्रश्नगतमेवार्थम् उत्तरत्रानुकृष्यमाणं दर्शयति पूर्वस्मिंश्च ब्राह्मणे कार्यकरणव्यतिरिक्तस्य आत्मनः सद्भावः कथ्यते उत्तरस्मिंस्तु तस्यैव अशनायादिसंसारधर्मातीतत्वं विशेषः कथ्यते  इत्येकार्थतोपपत्तिः। तस्मात् एका विद्येति।।
