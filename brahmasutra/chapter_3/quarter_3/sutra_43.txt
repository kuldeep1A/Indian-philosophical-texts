प्रदानाधिकरणम्।।3.3.43।।
वाजसनेयकेवदिष्याम्येवाहमिति वाग्दध्रे इत्यत्र अध्यात्मं वागादीनां प्राणः श्रेष्ठोऽवधारितः अधिदैवतमग्न्यादीनां वायुः तथा छान्दोग्येवायुर्वाव संवर्गः इत्यत्र अधिदैवतम् अग्न्यादीनां वायुः संवर्गोऽवधारितः प्राणो वाव संवर्गः इत्यत्र अध्यात्मं वागादीनां प्राणः। तत्र संशयः  किं पृथगेवेमौ वायुप्राणावुपगन्तव्यौ स्याताम् उत अपृथगिति। अपृथगिति तावत्प्राप्तम् तत्त्वाभेदात् न हि अभिन्ने तत्त्वे पृथगनुचिन्तनं न्याय्यम् दर्शयति च श्रुतिः अध्यात्ममधिदैवतं च तत्त्वाभेदम्  अग्निर्वाग्भूत्वा मुखं प्राविशत् इत्यारभ्य तथात एते सर्व एव समाः सर्वेऽनन्ताः इति आध्यात्मिकानां प्राणानाम् आधिदैविकीं विभूतिमात्मभूतां दर्शयति। तथा अन्यत्रापि तत्र तत्र अध्यात्ममधिदैवतं च बहुधा तत्त्वाभेददर्शनं भवति क्वचिच्चयः प्राणः स वायुः इति स्पष्टमेव वायुं प्राणं च एकं करोति। तथा उदाहृतेऽपि वाजसनेयिब्राह्मणेयतश्चोदेति सूर्यः इत्यस्मिन् उपसंहारश्लोकेप्राणाद्वा एष उदेति प्राणेऽस्तमेति इति प्राणेनैव उपसंहरन् एकत्वं दर्शयतितस्मादेकमेव व्रतं चरेत्प्राण्याच्चैवापान्याच्च इति च प्राणव्रतेनैव एकेनोपसंहरन् एतदेव द्रढयति। तथा छान्दोग्येऽपि परस्तात्महात्मनश्चतुरो देव एकः कः स जगार भुवनस्य गोपाः इत्येकमेव संवर्गं गयमति न ब्रवीति  एक एव एषां चतुर्णां संवर्गः अपरोऽपरेषामिति। तस्मादपृथक्त्वमुपगमनस्येत्येवं प्राप्ते  
ब्रूमः  पृथगेव वायुप्राणावुपगन्तव्याविति कस्मात् पृथगुपदेशात् आध्यानार्थो हि अयम् अध्यात्माधिदैवविभागोपदेशः सः असत्याध्यानपृथक्त्वे अनर्थक एव स्यात्। ननु उक्तम् अपृथगनुचिन्तनं तत्त्वाभेदादिति  नैष दोषः तत्त्वाभेदेऽप्यवस्थाभेदात् उपदेशभेदवशेन अनुचिन्तनभेदोपपत्तेः श्लोकोपन्यासस्य च तत्त्वाभेदाभिप्रायेणापि उपपद्यमानस्य पूर्वोदितध्येयभेदनिराकरणसामर्थ्याभावात्स यथैषां प्राणानां मध्यमः प्राण एवमेतासां देवतानां वायुः इति च उपमानोपमेयकरणात्। एतेन व्रतोपन्यासो व्याख्यातः 
एकमेव व्रतम् इति च एवकारः वागादिव्रतनिवर्तनेन प्राणव्रतप्रतिपत्त्यर्थः भग्नव्रतानि हि वागादीन्युक्तानितानि मृत्युः श्रमो भूत्वोपयेमे इति श्रुतेः न वायुव्रतनिवृत्त्यर्थःअथातो व्रतमीमांसा इति प्रस्तुत्य तुल्यवत् वायुप्राणयोरभग्नव्रतत्वस्य निर्धारितत्वात्एकमेव व्रतं चरेत् इति च उक्त्वातेनो एतस्यै देवतायै सायुज्यं सलोकतां जयति इति वायुप्राप्तिं फलं ब्रुवन् वायुव्रतमनिवर्तितं दर्शयति देवतेत्यत्र वायुः स्यात् अपरिच्छिन्नात्मकत्वस्य प्रोप्सतत्वात् पुरस्तात्प्रयोगाच्च  सैषानस्तमिता देवता यद्वायुः इति। तथातौ वा एतौ द्वौ संवर्गौ वायुरेव देवेषु प्राणः प्राणेषु इति भेदेन व्यपदिशतिते वा एते पञ्चान्ये पञ्चान्ये दश सन्तस्तत्कृतम् इति च भेदेनैव उपसंहरति तस्मात्पृथगेव उपगमनम्। प्रदानवत्  यथाइन्द्राय राज्ञे पुरोडाशमेकादशकपालमिन्द्रायाधिराजायेन्द्राय स्वराज्ञे इत्यस्यां त्रिपुरोडाशिन्यामिष्टौसर्वेषामभिगमयन्नवद्यत्यछंबट्कारम् इत्यतो वचनात् इन्द्राभेदाच्च सहप्रदानाशङ्कायाम्  राजादिगुणभेदात् याज्यानुवाक्याव्यत्यासविधानाच्च यथान्यासमेव देवतापृथक्त्वात्प्रदानपृथक्त्वं भवति एवं तत्त्वाभेदेऽपि आध्येयांशपृथक्त्वात् आध्यानपृथक्त्वमित्यर्थः। तदुक्तं संकर्षे  नाना वा देवता पृथग्ज्ञानात् इति। तत्र तु द्रव्यदेवताभेदात् यागभेदो विद्यते नैवमिह विद्याभेदोऽस्ति उपक्रमोपसंहाराभ्याम् अध्यात्माधिदैवोपदेशेषु एकविद्याविधानप्रतीतेः विद्यैक्येऽपि तु अध्यात्माधिदैवभेदात् प्रवृत्तिभेदो भवति  अग्निहोत्र इव सायंप्रातःकालभेदात्  इत्येतावदभिप्रेत्य प्रदानवदित्युक्तम्।।
