।।3.3.49।।
नैवं प्रकरणसामर्थ्यात्िक्रयाशेषत्वमध्यवसाय स्वातन्त्र्यपक्षो बाधितव्यः श्रुत्यादेर्बलीयस्त्वात् बलीयांसि हि प्रकरणात् श्रुतिलिङ्गवाक्यानीति स्थितं श्रुतिलिङ्गसूत्रे तानि च इह स्वातन्त्र्यपक्षं साधयन्ति दृश्यन्ते कथम् श्रुतिस्तावत्  ते हैते विद्याचित एव इति तथा लिङ्गम्  सर्वदा सर्वाणि भूतानि चिन्वन्त्यपि स्वपते इति तथा वाक्यमपि  विद्यया हैवैत एवंविदश्चिता भवन्ति इति।विद्याचित एव इति हि सावधारणां इयं श्रुतिः क्रियानुप्रवेशेऽमीषामभ्युपगम्यमाने पीडिता स्यात्। ननु अबाह्यसाधनत्वाभिप्रायमिदमवधारणं भविष्यति  नेत्युच्यते तदभिप्रायतायां हिविद्याचितः इति इयता स्वरूपसंकीर्तनेनैव कृतत्वात् अनर्थकमवधारणं भवेत्  स्वरूपमेव हि एषाम् अबाह्यसाधनत्वमिति अबाह्यसाधनत्वेऽपि तु मानसग्रहवत् क्रियानुप्रवेशशङ्कायां तन्निवृत्तिफलम् अवधारणम् अर्थवद्भविष्यति। तथास्वपते जाग्रते चैवंविदे सर्वदा सर्वाणि भूतान्येतानग्नींश्चिन्वन्ति इति सातत्यदर्शनम् एषां स्वातन्त्र्येऽवकल्पते  यथा सांपादिके वाक्प्राणमयेऽग्निहोत्रेप्राणं तदा वाचि जुहोति ||. वाचं तदा प्राणे जुहोति इति च उक्त्वा उच्यते  एते अनन्ते अमृते आहुती जाग्रच्च स्वपंश्च सततं जुहोति इति  तद्वत् क्रियानुप्रवेशे तु क्रियाप्रयोगस्य अल्पकालत्वात् न सातत्येन एषां प्रयोगः कल्पेत। न च इदमर्थवादमात्रमिति न्याय्यम् यत्र हि विस्पष्टो विधायको लिङादिः उपलभ्यते युक्तं तत्र संकीर्तनमात्रस्यार्थवादत्वम् इह तु विस्पष्टविध्यन्तरानुपलब्धेः संकीर्तनादेव एषां विज्ञानविधानं कल्पनीयम् तच्च यथासंकीर्तनमेव कल्पयितुं शक्यत इति सातत्यदर्शनात् तथाभूतमेव कल्प्यते ततश्च सामर्थ्यादेषां स्वातन्त्र्यसिद्धिः। एतेनतद्यत्किंचेमानि भूतानि मनसा संकल्पयन्ति तेषामेव सा कृतिः इत्यादि व्याख्यातम्। तथा वाक्यमपिएवंविदे इति पुरुषविशेषसंबन्धमेव एषामाचक्षाणं न क्रतुसंबन्धं मृष्यते। तस्मात् स्वातन्त्र्यपक्ष एव ज्यायानिति।।
