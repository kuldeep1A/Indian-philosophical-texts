स्वाम्यधिकरणम्।।3.4.44।।
  अङ्गेषूपासनेषु संशयः  किं तानि यजमानकर्माणि आहोस्वित् ऋत्विक्कर्माणीति।  किं तावत्प्राप्तम्  यजमानकर्माणीति कुतः फलश्रुतेः फलं हि श्रूयते  वर्षति हास्मै वर्षयति ह य एतदेवं विद्वान्वृष्टौ पञ्चविधं सामोपास्ते इत्यादि तच्च स्वामिगामि न्याय्यम् तस्य साङ्गे प्रयोगेऽधिकृतत्वात् अधिकृताधिकारत्वाच्च एवंजातीयकस्य फलं च कर्तरि उपासनानां श्रूयते  वर्षत्यस्मै य उपास्ते इत्यादि।  ननु ऋत्विजोऽपि फलं दृष्टम् आत्मने वा यजमानाय वा यं कामं कामयते तमागायति इति  न तस्य 
वाचनिकत्वात्।  तस्मात् स्वामिन एव फलवत्सु उपासनेषु कर्तृत्वम्  इत्यात्रेय आचार्यो मन्यते।।
