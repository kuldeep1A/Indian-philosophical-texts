बहिरधिकरणम्।।3.4.43।।
  यदि ऊर्ध्वरेतसां स्वाश्रमेभ्यः प्रच्यवनं महापातकम् यदि वा उपपातकम् उभयथापि शिष्टैस्ते बहिष्कर्तव्याः  आरूढो नैष्ठिकं धर्मं यस्तु प्रच्यवते पुनः।  प्रायश्चित्तं न पश्यामि येन शुध्येत्स आत्महा इति आरूढपतितं विप्रं मण्डलाच्च विनिःसृतम्।  उद्बद्धं कृमिदष्टं च स्पृष्ट्वा चान्द्रायणं चरेत्  इति च एवमादिनिन्दातिशयस्मृतिभ्यः शिष्टाचाराच्च  न हि यज्ञाध्ययनविवाहादीनि तैः सह आचरन्ति शिष्टाः।।
