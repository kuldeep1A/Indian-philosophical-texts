 विधुराधिकरणम्।।3.4.36।।
  विधुरादीनां द्रव्यादिसंपद्रहितानां च अन्यतमाश्रमप्रतिपत्तिहीनानामन्तरालवर्तिनां किं विद्यायामधिकारोऽस्ति किंवा नास्ति  इति संशये नास्तीति तावत्प्राप्तम् आश्रमकर्मणां विद्याहेतुत्वावधारणात् आश्रमकर्मासंभवाच्चैतेषाम्  इत्येवं प्राप्ते इदमाह  अन्तरा चापि तु  अनाश्रमित्वेन वर्तमानोऽपि विद्यायामधिक्रियते कुतः  तद्दृष्टेः  रैक्ववाचक्नवीप्रभृतीनामेवंभूतानामपि ब्रह्मवित्त्वश्रुत्युपलब्धेः।।
