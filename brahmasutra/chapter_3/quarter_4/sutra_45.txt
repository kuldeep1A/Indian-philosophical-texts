।।3.4.45।।
  नैतदस्ति  स्वामिकर्माण्युपासनानीति ऋत्विक्कर्माण्येतानि स्युः  इत्यौडुलोमिराचार्यो मन्यते किं कारणम्  तस्मै हि साङ्गाय कर्मणे यजमानेन ऋत्विक् परिक्रियते तत्प्रयोगान्तःपातीनि च उद्गीथाद्युपासनानि अधिकृताधिकारत्वात् तस्मात् गोदोहनादिनियमवदेव ऋत्विग्भिर्निर्वर्त्येरन् तथा च तं ह बको दाल्भ्यो विदांचकार स ह नैमिशीयानामुद्गाता बभूव इत्युद्गातृकर्तृकतां विज्ञानस्य दर्शयति।  यत्तूक्तं कर्त्राश्रयं फलं श्रूयत इति  नैष दोषः परार्थत्वादृत्विजः अन्यत्र वचनात् फलसंबन्धानुपपत्तेः।।
