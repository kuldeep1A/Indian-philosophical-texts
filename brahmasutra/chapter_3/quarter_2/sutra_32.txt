।।3.2.32।।
तुशब्देन प्रदर्शितां प्राप्तिं निरुणद्धि। न ब्रह्मणोऽन्यत् किंचिद्भवितुमर्हति प्रमाणाभावात्  न ह्यन्यस्यास्तित्वे किंचित्प्रमाणमुपलभामहे सर्वस्य हि जनिमतो वस्तुजातस्य जन्मादि ब्रह्मणो भवतीति निर्धारितम् अनन्यत्वं च कारणात् कार्यस्य न च ब्रह्मव्यतिरिक्तं किंचित् अजं संभवतिसदेव सोम्येदमग्र आसीदेकमेवाद्वितीयम् इत्यवधारणात् एकविज्ञानेन च सर्वविज्ञानप्रतिज्ञानात् न ब्रह्मव्यतिरिक्तवस्त्वस्तित्वमवकल्पते। ननु सेत्वादिव्यपदेशाः ब्रह्मव्यतिरिक्तं तत्त्वं सूचयन्तीत्युक्तम् नेत्युच्यते  सेतुव्यपदेशस्तावत् न ब्रह्मणो बाह्यस्य सद्भावं प्रतिपादयितुं क्षमते सेतुरात्मेति हि आह न अतः परमस्तीति तत्र परस्मिन् असति सेतुत्वं नावकल्पत इति परं किमपि कल्प्येत न चैतत् न्याय्यम् हठो हि अप्रसिद्धकल्पना अपि च सेतुव्यपदेशादात्मनो लौकिकसेतुनिदर्शनेन सबाह्यवस्तुतां प्रसञ्जयता मृद्दारुमयतापि प्रासङ्क्ष्यत न चैतन्न्याय्यम् 
अजत्वादिश्रुतिविरोधात् सेतुसामान्यात्तु सेतुशब्द आत्मनि प्रयुक्त इति श्लिष्यते जगतस्तन्मर्यादानां च विधारकत्वं सेतुसामान्यमात्मनः अतः सेतुरिव सेतुः  इति प्रकृत आत्मा स्तूयते।सेतुं तीत्र्वा इत्यपि तरतिः अतिक्रमासंभवात् प्राप्नोत्यर्थ एव वर्तते  यथा व्याकरणं तीर्ण इति प्राप्तः उच्यते न अतिक्रान्तः तद्वत्।।
