।।3.2.31।।
परम् अतो ब्रह्मणः अन्यत्तत्त्वं भवितुमर्हति कुतः सेतुव्यपदेशात् उन्मानव्यपदेशात् संबन्धव्यपदेशात् भेदव्यपदेशाच्च। सेतुव्यपदेशस्तावत्  अथ य आत्मा स सेतुर्विधृतिः इत्यात्मशब्दाभिहितस्य ब्रह्मणः सेतुत्वं संकीर्तयति सेतुशब्दश्च हि लोके जलसंतानविच्छेदकरे मृद्दार्वादिप्रचये प्रसिद्धः इह च सेतुशब्दः आत्मनि प्रयुक्त इति लौकिकसेतोरिव आत्मसेतोरन्यस्य वस्तुनोऽस्तित्वं गमयतिसेतु तीत्र्वा इति च तरतिशब्दप्रयोगात्  यथा लौकिकं सेतुं तीत्र्वा जाङ्गलमसेतुं प्राप्नोति एवमात्मानं सेतुं तीत्र्वा अनात्मानमसेतुं प्राप्नोतीति गम्यते। उन्मानव्यपदेशश्च भवति  तदेतद्ब्रह्म चतुष्पात् अष्टाशफं षोडशकलमिति यच्च लोके उन्मितम् एतावदिदमिति परिच्छिन्नं कार्षापणादि ततोऽन्यद्वस्त्वस्तीति प्रसिद्धम् तथा ब्रह्मणोऽप्युन्मानात् ततोऽन्येन वस्तुना भवितव्यमिति गम्यते। तथा संबन्धव्यपदेशो भवति  सता सोम्य तदा संपन्नो भवति इति शारीर आत्माप्राज्ञेनात्मना संपरिष्वक्तः इति च मितानां च मितेन संबन्धो दृष्टः यथा नराणां नगरेण जीवानां च ब्रह्मणा संबन्धं व्यपदिशति सुषुप्तौ अतः ततः परमन्यदमितमस्तीति गम्यते। भेदव्यपदेशश्च एनमर्थं गमयति तथा हि  अथ य एषोऽन्तरादित्ये हिरण्मयः पुरुषो दृश्यते इत्यादित्याधारमीश्वरं व्यपदिश्य ततो भेदेन अक्ष्याधारमीश्वरं व्यपदिशति  अथ य एषोऽक्षिणि पुरुषो दृश्यते इति अतिदेशं च अस्य अमुना रूपादिषु करोति  तस्यैतस्य तदेव रूपं यदमुष्य रूपं यावमुष्य गेष्णौ तौ गेष्णौ यन्नाम तन्नाम इति सावधिकं च ईश्वरत्वमुभयोर्व्यपदिशति  ये चामुष्मात्पराञ्चो लोकास्तेषां चेष्टे देवकामानां च इत्येकस्यये चैतस्मादर्वाञ्चो लोकास्तेषां चेष्टे मनुष्यकामानां च इत्येकस्य यथा इदं मागधस्य राज्यम् इदं वैदेहस्येति। एवमेतेभ्यः सेत्वादिव्यपदेशेभ्यो ब्रह्मणः परमस्तीति।।
एवं प्राप्ते प्रतिपाद्यते  
