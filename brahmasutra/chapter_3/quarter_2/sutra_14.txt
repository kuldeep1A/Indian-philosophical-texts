।।3.2.14।।
रूपाद्याकाररहितमेव हि ब्रह्म अवधारयितव्यम् न रूपादिमत् कस्मात् तत्प्रधानत्वात्अस्थूलमनण्वह्रस्वमदीर्घम्अशब्दमस्पर्शमरूपमव्ययम्आकाशो वै नाम नामरूपयोर्निर्वहिता ते यदन्तरा तद्ब्रह्मदिव्यो ह्यमूर्तः पुरुषः सबाह्याभ्यन्तरो ह्यजःतदेतद्ब्रह्मापूर्वमनपरमनन्तरमबाह्यमयमात्मा ब्रह्म सर्वानुभूः इत्येवमादीनि वाक्यानि निष्प्रपञ्चब्रह्मात्मतत्त्वप्रधानानि न अर्थान्तरप्रधानानि  इत्येतत्प्रतिष्ठापितम्तत्तु समन्वयात् इत्यत्र तस्मादेवंजातीयकेषु वाक्येषु यथाश्रुतं निराकारमेव ब्रह्म अवधारयितव्यम्। इतराणि तु आकारवद्ब्रह्मविषयाणि वाक्यानि न तत्प्रधानानि उपासनाविधिप्रधानानि हि तानि तेष्वसति विरोधे यथाश्रुतमाश्रयितव्यम् सति तु विरोधे तत्प्रधानानि अतत्प्रधानेभ्यो बलीयांसि भवन्ति  इत्येष विनिगमनायां हेतुः येन उभयीष्वपि श्रुतिषु सतीषु अनाकारमेव ब्रह्म अवधार्यते न पुनर्विपरीतमिति।।
का तर्ह्याकारवद्विषयाणां श्रुतीनां गतिः इत्यत आह  
