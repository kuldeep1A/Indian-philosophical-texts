मुग्धाधिकरणम्।।3.2.10।।
अस्ति मुग्धो नाम यं मूर्छित इति लौकिकाः कथयन्ति स तु किमवस्थ इति परीक्षायाम् उच्यते  तिस्रस्तावदवस्थाः शरीरस्थस्य जीवस्य प्रसिद्धाः  जागरितं स्वप्नः सुषुप्तमिति चतुर्थी शरीरादपसृप्तिः न तु पञ्चमी काचिदवस्था जीवस्य श्रुतौ स्मृतौ वा प्रसिद्धा अस्ति तस्माच्चतसृणामेवावस्थानामन्यतमावस्था मूर्छा  इति।।
एवं प्राप्ते ब्रूमः  न तावन्मुग्धो जागरितावस्थो भवितुमर्हति न ह्ययमिन्द्रियैर्विषयानीक्षते। स्यादेतत्  
इषुकारन्यायेन मुग्धो भविष्यति  यथा इषुकारो जाग्रदपि इष्वासक्तमनस्तया नान्यान्विषयानीक्षते एवं मुग्धो मुसलसंपातादिजनितदुःखानुभवव्यग्रमनस्तया जाग्रदपि नान्यान्विषयानीक्षत इति न अचेतयमानत्वात् इषुकारो हि व्यापृतमना ब्रवीति  इषुमेवाहमेतावन्तं कालमुपलभमानोऽभूवमिति मुग्धस्तु लब्धसंज्ञो ब्रवीति  अन्धे तमस्यहमेतावन्तं कालं प्रक्षिप्तोऽभूवम् न किंचिन्मया चेतितमिति। जाग्रतश्चैकविषयविषक्तचेतसोऽपि देहो विध्रियते मुग्धस्य तु देहो धरण्यां पतति। तस्मान्न जागर्ति। नापि स्वप्नान्पश्यति निःसंज्ञकत्वात्। नापि मृतः प्राणोष्मणोर्भावात्  मुग्धे हि जन्तौ मृतोऽयं स्यान्न वा मृत इति संशयानाः ऊष्मास्ति नास्तीति हृदयदेशमालभन्ते निश्चयार्थम् प्राणोऽस्ति नास्तीति च नासिकादेशम् यदि प्राणोष्मणोरस्तित्वं नावगच्छन्ति ततो मृतोऽयमित्यध्यवसाय दहनायारण्यं नयन्ति अथ तु प्राणमूष्माणं वा प्रतिपद्यन्ते ततो नायं मृत इत्यध्यवसाय संज्ञालाभाय भिषज्यन्ति पुनरुत्थानाच्च न दिष्टं गतः न हि यमं गतः यमराष्ट्रात्प्रत्यागच्छति। अस्तु तर्हि सुषुप्तः निःसंज्ञत्वात् अमृतत्वाच्च न वैलक्षण्यात्  मुग्धः कदाचिच्चिरमपि नोच्छ्वसिति सवेपथुरस्य देहो भवति भयानकं च वदनम् विस्फारिते नेत्रे सुषुप्तस्तु प्रसन्नवदनस्तुल्यकालं पुनः पुनरुच्छ्वसिति निमीलिते अस्य नेत्रे भवतः न चास्य देहो वेपते पाणिपेषणमात्रेण च सुषुप्तमुत्थापयन्ति न तु मुग्धं मुद्गरघातेनापि। निमित्तभेदश्च भवति मोहस्वापयोः  मुसलसंपातादिनिमित्तत्वान्मोहस्य श्रमनिमित्तत्वाच्च स्वापस्य। न च लोकेऽस्ति प्रसिद्धिः  मुग्धः सुप्त इति। परिशेषादर्धसंपत्तिर्मुग्धतेत्यवगच्छामः  निःसंज्ञत्वात् संपन्नः इतरस्माच्च वैलक्षण्यादसंपन्नः इति।।
कथं पुनरर्धसंपत्तिर्मुग्धतेति शक्यते वक्तुम्  यावता सुप्तं प्रति तावदुक्तं श्रुत्या  सता सोम्य तदा संपन्नो भवति इतिअत्र स्तेनोऽस्तेनो भवतिनैतं सेतुमहोरात्रे तरतो न जरा न मृत्युर्न शोको न सुकृतं न दुष्कृतम् इत्यादि जीवे हि सुकृतदुष्कृतयोः प्राप्तिः सुखित्वदुःखित्वप्रत्ययोत्पादनेन भवति न च सुखित्वप्रत्ययो दुःखित्वप्रत्ययो वा सुषुप्ते विद्यते मुग्धेऽपि तौ प्रत्ययौ नैव विद्येते तस्मात् उपाध्युपशमात् सुषुप्तवन्मुग्धेऽपि कृत्स्नसंपत्तिरेव भवितुमर्हति नार्धसंपत्तिरिति। अत्रोच्यते  न ब्रूमः  मुग्धेऽर्धसंपत्तिर्जीवस्य ब्रह्मणा भवतीति किं तर्हि अर्धेन सुषुप्तपक्षस्य भवति मुग्धत्वम् अर्धेनावस्थान्तरपक्षस्य  इति ब्रूमः दर्शिते च मोहस्य स्वापेन साम्यवैषम्ये। द्वारं चैतत् मरणस्य यदास्य सावशेषं कर्म भवति तदा वाङ्मनसे प्रत्यागच्छतः यदा तु निरवशेषं कर्म भवति तदा प्राणोष्माणावपगच्छतः। तस्मादर्धसंपत्तिं ब्रह्मविद इच्छन्ति। यत्तूक्तम्  न पञ्चमी काचिदवस्था प्रसिद्धास्तीति नैष दोषः कादाचित्कीयमवस्थेति न प्रसिद्धा स्यात्। प्रसिद्धा चैषा लोकायुर्वेदयोः। अर्धसंपत्त्यभ्युपगमाच्च न पञ्चमी गण्यत इत्यनवद्यम्।।
