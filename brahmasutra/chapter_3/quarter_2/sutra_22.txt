प्रकृतैतावत्त्वाधिकरणम्।।3.2.22।।
द्वे वाव ब्रह्मणो रूपे मूर्तं चैवामूर्तं च इत्युपक्रम्य पञ्चमहाभूतानि द्वैराश्येन प्रविभज्य अमूर्तरसस्य च पुरुषशब्दोदितस्य माहारजनादीनि रूपाणि दर्शयित्वा पुनः पठ्यते  अथात आदेशो नेति नेति न ह्येतस्मादिति नेत्यन्यत्परमस्ति इति। तत्र कोऽस्य प्रतिषेधस्य विषय इति जिज्ञासामहे न ह्यत्र इदं तदिति विशेषितं किंचित्प्रतिषेध्यमुपलभ्यते इतिशब्देन तु अत्र प्रतिषेध्यं किमपि समर्प्यतेनेति नेति इति इतिपरत्वात् नञ्प्रयोगस्य इतिशब्दश्चायं संनिहितालम्बनः एवंशब्दसमानवृत्तिः प्रयुज्यमानो दृश्यते  इति ह स्मोपाध्यायः कथयति इत्येवमादिषु संनिहितं चात्र प्रकरणसामर्थ्याद्रूपद्वयं सप्रपञ्चं ब्रह्मणः तच्च ब्रह्म यस्य ते द्वे रूपे। तत्र नः संशय उपजायते  किमयं प्रतिषेधो रूपे रूपवच्च उभयमपि प्रतिषेधति आहोस्विदेकतरम् यदाप्येकतरम् तदापि किं ब्रह्म प्रतिषेधति रूपे परिशिनष्टि आहोस्विद्रूपे प्रतिषेधति ब्रह्म परिशिनष्टि  इति।।
तत्र प्रकृतत्वाविशेषादुभयमपि प्रतिषेधतीत्याशङ्कामहे  द्वौ चैतौ प्रतिषेधौ द्विः नेतिशब्दप्रयोगात् तयोरेकेन सप्रपञ्चं ब्रह्मणो रूपं प्रतिषिध्यते अपरेण रूपवद्ब्रह्म  इति भवति मतिः। अथवा ब्रह्मैव रूपवत् प्रतिषिध्यते तद्धि वाङ्मनसातीतत्वादसंभाव्यमानसद्भावं प्रतिषेधार्हम् न तु रूपप्रपञ्चः प्रत्यक्षादिगोचरत्वात् प्रतिषेधार्हः अभ्यासस्त्वादरार्थः इत्येवं प्राप्ते  
ब्रूमः  न तावदुभयप्रतिषेध उपपद्यते शून्यवादप्रसङ्गात्  कंचिद्धि परमार्थमालम्ब्य अपरमार्थः प्रतिषिध्यते यथा रज्ज्वादिषु सर्पादयः तच्च परिशिष्यमाणे कस्मिंश्चिद्भावे अवकल्पते कृत्स्नप्रतिषेधे तु कोऽन्यो भावः परिशिष्येत अपरिशिष्यमाणे चान्यस्मिन् य इतरः प्रतिषेद्धुमारभ्यते प्रतिषेद्धुमशक्यत्वात् तस्यैव परमार्थत्वापत्तेः प्रतिषेधानुपपत्तिः। नापि ब्रह्मप्रतिषेध उपपद्यते  ब्रह्म ते ब्रवाणि इत्याद्युपक्रमविरोधात्असन्नेव स भवति। असद्ब्रह्मेति वेद चेत् इत्यादिनिन्दाविरोधात्अस्तीत्येवोपलब्धव्यः इत्याद्यवधारणविरोधात् सर्ववेदान्तव्याकोपप्रसङ्गाच्च। वाङ्मनसातीतत्वमपि ब्रह्मणो न अभावाभिप्रायेणाभिधीयते न हि महता परिकरबन्धेनब्रह्मविदाप्नोति परम्सत्यं ज्ञानमनन्तं ब्रह्म इत्येवमादिना वेदान्तेषु ब्रह्म प्रतिपाद्य तस्यैव पुनः अभावोऽभिलप्येतप्रक्षालनाद्धि पङ्कस्य दूरादस्पर्शनं वरम् इति हि न्यायः। प्रतिपादनप्रक्रिया तु एषा  यतो वाचो निवर्तन्ते। अप्राप्य मनसा सह इति एतदुक्तं भवति  वाङ्मनसातीतमविषयान्तःपातिप्रत्यगात्मभूतं नित्यशुद्धबुद्धमुक्तस्वभावं ब्रह्मेति। तस्माद्ब्रह्मणो रूपप्रपञ्चं प्रतिषेधति परिशिनष्टि ब्रह्म  इत्यवगन्तव्यम्।।
तदेतदुच्यते  प्रकृतैतावत्त्वं हि प्रतिषेधतीति। प्रकृतं यदेतावत् इयत्तापरिच्छिन्नं मूर्तामूर्तलक्षणं ब्रह्मणो रूपं तदेष शब्दः प्रतिषेधति। तद्धि प्रकृतं प्रपञ्चितं च पूर्वस्मिन्ग्रन्थे अधिदैवतमध्यात्मं च। तज्जनितमेव च वासनालक्षणमपरं रूपम् अमूर्तरसभूतं पुरुषशब्दोदितं लिङ्गात्मव्यपाश्रयं माहारजनाद्युपमाभिर्दर्शितम्  अमूर्तरसस्य पुरुषस्य चक्षुर्ग्राह्यरूपयोगित्वानुपपत्तेः। तदेतत् सप्रपञ्चं ब्रह्मणो रूपं संनिहितालम्बनेन इतिकरणेन प्रतिषेधकं नञं प्रति उपनीयत इति गम्यते। ब्रह्म तु रूपविशेषणत्वेन षष्ठ्या निर्दिष्टं पूर्वस्मिन्ग्रन्थे न स्वप्रधानत्वेन। प्रपञ्चिते च तदीये रूपद्वये रूपवतः स्वरूपजिज्ञासायाम् इदमुपक्रान्तम्  अथात आदेशो नेति नेति इति। तत्र कल्पितरूपप्रत्याख्यानेन ब्रह्मणः स्वरूपावेदनमिति निर्णीयते। तदास्पदं हि इदं समस्तं कार्यम्नेति नेति इति प्रतिषिद्धम्। युक्तं च कार्यस्य वाचारम्भणशब्दादिभ्योऽसत्त्वमिति नेति नेतीति प्रतिषेधनम् न तु ब्रह्मणः सर्वकल्पनामूलत्वात्। न च अत्र इयमाशङ्का कर्तव्या  कथं हि शास्त्रं स्वयमेव ब्रह्मणो रूपद्वयं दर्शयित्वा स्वयमेव पुनः प्रतिषेधति  प्रक्षालनाद्धि पङ्कस्य दूरादस्पर्शनं वरम् इति  यतः नेदं शास्त्रं प्रतिपाद्यत्वेन ब्रह्मणो रूपद्वयं निर्दिशति लोकप्रसिद्धं तु इदं रूपद्वयं ब्रह्मणि कल्पितं परामृशति प्रतिषेध्यत्वाय शुद्धब्रह्मस्वरूपप्रतिपादनाय च  इति निरवद्यम्। द्वौ च एतौ प्रतिषेधौ यथासंख्यन्यायेन द्वे अपि मूर्तामूर्ते प्रतिषेधतः यद्वा पूर्वः प्रतिषेधो भूतराशिं प्रतिषेधति उत्तरो वासनाराशिम्। अथवानेति नेति इति वीप्सा इयम्  इति इति यावत्किंचित् उत्प्रेक्ष्यते तत्सर्वं न भवतीत्यर्थः  परिगणितप्रतिषेधे हि क्रियमाणे यदि नैतद्ब्रह्म किमन्यद्ब्रह्म भवेदिति जिज्ञासा स्यात् वीप्सायां तु सत्यां समस्तस्य विषयजातस्य प्रतिषेधात् अविषयः प्रत्यगात्मा ब्रह्मेति जिज्ञासा निवर्तते। तस्मात् प्रपञ्चमेव ब्रह्मणि कल्पितं प्रतिषेधति परिशिनष्टि ब्रह्म  इति निर्णयः।।
इतश्च एष एव निर्णयः यतः  ततः प्रपञ्चप्रतिषेधात् भूयो ब्रह्म ब्रवीति  अन्यत्परमस्ति इति। अभावावसाने हि प्रतिषेधे क्रियमाणे किमन्यत्परमस्तीति ब्रूयात्। तत्रैषा अक्षरयोजना  नेति नेति इति ब्रह्म आदिश्य तमेव आदेशं पुनर्निर्वक्ति  नेति नेति इत्यस्य कोऽर्थः न हि एतस्माद्ब्रह्मणो व्यतिरिक्तमस्तीत्यतःनेति नेति इत्युच्यते न पुनः स्वयमेव नास्ति  इत्यर्थः तच्च दर्शयति  अन्यत्परम् अप्रतिषिद्धं ब्रह्म अस्तीति। यदा पुनरेवमक्षराणि योज्यन्ते  न हि एतस्मात्इति नइति न इति प्रपञ्चप्रतिषेधरूपात् आदेशनात् अन्यत्परमादेशनं ब्रह्मणः अस्तीति  तदाततो ब्रवीति च भूयः इत्येतत् नामधेयविषयं योजयितव्यम्  अथ नामधेय्त्यस्य सत्यमिति प्राणा वै सत्यं तेषामेष सत्यम् इति हि ब्रवीति  इति। तच्च ब्रह्मावसाने प्रतिषेधे समञ्जसं भवति अभावावसाने तु प्रतिषेधे किम्सत्यस्य सत्यम् इत्युच्येत तस्माद्ब्रह्मावसानः अयं प्रतिषेधः नाभावावसानः  इत्यध्यवस्यामः।।
