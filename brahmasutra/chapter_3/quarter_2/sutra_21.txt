।।3.2.21।।
दर्शयति च श्रुतिः परस्यैव ब्रह्मणो देहादिषूपाधिष्वन्तरनुप्रवेशम्  पुरश्चक्रे द्विपदः पुरश्चक्रे चतुष्पदः। पुरः स पक्षी भूत्वा पुरः पुरुष आविशत् इतिअनेन जीवेनात्मनानुप्रविश्य इति च। तस्माद्युक्तमेतत्अत एव चोपमा सूर्यकादिवत् इति। तस्मात् निर्विकल्पकैकलिङ्गमेव ब्रह्म न उभयलिङ्गं विपरीतलिङ्गं वा इति सिद्धम्।।
अत्र केचित् द्वे अधिकरणे कल्पयन्ति  प्रथमं तावत् किं प्रत्यस्तमिताशेषप्रपञ्चमेकाकारं ब्रह्म उत 
प्रपञ्चवदनेकाकारोपेतमिति द्वितीयं तु प्रत्यस्तमितप्रपञ्चत्वे किं सल्लक्षणं ब्रह्म उत बोधलक्षणम् उत उभयलक्षणमिति। अत्र वयं वदामः  सर्वथाप्यानर्थक्यमधिकरणान्तरारम्भस्येति यदि तावदनेकलिङ्गत्वं परस्य ब्रह्मणो निराकर्तव्यमित्ययं प्रयासः तत् पूर्वेणैवन स्थानतोऽपि इत्यनेनाधिकरणेन निराकृतमिति उत्तरमधिकरणम्प्रकाशवच्च इत्येतद्व्यर्थमेव भवेत्। न च सल्लक्षणमेव ब्रह्म न बोधलक्षणम्  इति शक्यं वक्तुम्विज्ञानघन एव इत्यादिश्रुतिवैयर्थ्यप्रसङ्गात् कथं वा निरस्तचैतन्यं ब्रह्म चेतनस्य जीवस्यात्मत्वेनोपदिश्येत नापि बोधलक्षणमेव ब्रह्म न सल्लक्षणम्  इति शक्यं वक्तुम्अस्तीत्येवोपलब्धव्यः इत्यादिश्रुतिवैयर्थ्यप्रसङ्गात् कथं वा निरस्तसत्ताको बोधोऽभ्युपगम्येत। नाप्युभयलक्षणमेव ब्रह्म  इति शक्यं वक्तुम् पूर्वाभ्युपगमविरोधप्रसङ्गात् सत्ताव्यावृत्तेन च बोधेन बोधव्यावृत्तया च सत्तया उपेतं ब्रह्म प्रतिजानानस्य तदेव पूर्वाधिकरणप्रतिषिद्धं सप्रपञ्चत्वं प्रसज्येत। श्रुतत्वाददोष इति चेत् न एकस्य अनेकस्वभावत्वानुपपत्तेः। अथ सत्तैष बोधः बोध एव च सत्ता नानयोः परस्परव्यावृत्तिरस्तीति यद्युच्येत तथापि किं सल्लक्षणं ब्रह्म उत बोधलक्षणम् उतोभयलक्षणम्  इत्ययं विकल्पो निरालम्बन एव स्यात्। सूत्राणि त्वेकाधिकरणत्वेनैवास्माभिर्नीतानि। अपि च ब्रह्मविषयासु श्रुतिषु आकारवदनाकारप्रतिपादनेन विप्रतिपन्नासु अनाकारे ब्रह्मणि परिगृहीते अवश्यं वक्तव्या इतरासां श्रुतीनां गतिः तादर्थ्येनप्रकाशवच्च इत्यादीनि सूत्राण्यर्थवत्तराणि संपद्यन्ते।।
यदप्याहुः  आकारवादिन्योऽपि श्रुतयः प्रपञ्चविलयमुखेन अनाकारप्रतिपत्त्यर्था एव न पृथगर्था इति तदपि न समीचीनमिव लक्ष्यते कथम् ये हि परविद्याधिकारे केचित्प्रपञ्चा उच्यन्ते यथा  युक्ता ह्यस्य हरयः शता दशेति अयं वै हरयोऽयं वै दश च सहस्राणि बहूनि चानन्तानि च इत्येवमादयः  ते भवन्तु प्रविलयार्थाःतदेतद्ब्रह्मापूर्वमनपरमनन्तरमबाह्यम् इत्युपसंहारात्। ये पुनरुपासनाविधानाधिकारे प्रपञ्चा उच्यन्ते यथा  मनोमयः प्राणशरीरो भारूपः इत्येवमादयः  न तेषां प्रविलयार्थत्वं न्याय्यम्स क्रतुं कुर्वीत इत्येवंजातीयकेन प्रकृतेनैव उपासनविधिना तेषां संबन्धात्। श्रुत्या च एवंजातीयकानां गुणानामुपासनार्थत्वेऽवकल्पमाने न लक्षणया प्रविलयार्थत्वमवकल्पते। सर्वेषां च साधारणे प्रविलयार्थत्वे सतिअरूपवदेव हि तत्प्रधानत्वात् इति विनिगमनकारणवचनम् अनवकाशं स्यात्। फलमप्येषां यथोपदेशं क्वचिद्दुरितक्षयः क्वचिदैश्वैर्यप्राप्तिः क्वचित्क्रममुक्तिरित्यवगम्यत एव  इत्यतः पार्थगर्थ्यमेव उपासनावाक्यानां ब्रह्मवाक्यानां च न्याय्यम् न एकवाक्यत्वम्।।
कथं च एषामेकवाक्यतोत्प्रेक्ष्यत इति वक्तव्यम्  एकनियोगप्रतीतेः प्रयाजदर्शपूर्णमासवाक्यवदिति चेत् न ब्रह्मवाक्येषु नियोगाभावात्  वस्तुमात्रपर्यवसायीनि हि ब्रह्मवाक्यानि न नियोगोपदेशीनि इत्येतद्विस्तरेण प्रतिष्ठापितम्तत्तु समन्वयात् इत्यत्र। किंविषयश्चात्र नियोगोऽभिप्रेयत इति वक्तव्यम् पुरुषो हि नियुज्यमानःकुरु इति स्वव्यापारे कस्मिंश्चिन्नियुज्यते। ननु द्वैतप्रपञ्चप्रविलयो नियोगविषयो भविष्यति  अप्रविलापिते हि द्वैतप्रपञ्चे ब्रह्मतत्त्वाबोधो न भवतीत्यतो ब्रह्मतत्त्वावबोधप्रत्यनीकभूतो द्वैतप्रपञ्चः प्रविलाप्यः  यथा स्वर्गकामस्य यागोऽनुष्ठातव्य उपदिश्यते एवमपवर्गकामस्य प्रपञ्चप्रविलयः यथा च तमसि व्यवस्थितं घटादितत्त्वमवबुभुत्समानेन तत्प्रत्यनीकभूतं तमः प्रविलाप्यते एवं ब्रह्मतत्त्वमवबुभुत्समानेन तत्प्रत्यनीकभूतः प्रपञ्चः प्रविलापयितव्यः   ब्रह्मस्वभावो हि प्रपञ्चः न प्रपञ्चस्वभावं ब्रह्म तेन नामरूपप्रपञ्चप्रविलापनेन ब्रह्मतत्त्वावबोधो भवति  इति। अत्र वयं पृच्छामः  कोऽयं प्रपञ्चप्रविलयो नाम  किमग्निप्रतापसंपर्कात् घृतकाठिन्यप्रविलय इव प्रपञ्चप्रविलयः कर्तव्यः आहोस्विदेकस्मिंश्चन्द्रे तिमिरकृतानेकचन्द्रप्रपञ्चवत् अविद्याकृतो ब्रह्मणि नामरूपप्रपञ्चो विद्यया प्रविलापयितव्यः  इति। तत्र यदि तावद्विद्यमानोऽयं प्रपञ्चः देहादिलक्षण आध्यात्मिकः बाह्यश्च पृथिव्यादिलक्षणः प्रविलापयितव्य इत्युच्येत स पुरुषमात्रेणाशक्यः प्रविलापयितुमिति तत्प्रविलयोपदेशोऽशक्यविषय एव स्यात् एकेन च आदिमुक्तेन पृथिव्यादिप्रविलयः कृत इति इदानीं पृथिव्यादिशून्यं जगदभविष्यत्। अथ अविद्याध्यस्तो ब्रह्मण्येकस्मिन् अयं प्रपञ्चो विद्यया प्रविलाप्यत इति ब्रूयात् ततो ब्रह्मैव अविद्याध्यस्तप्रपञ्चप्रत्याख्यानेन आवेदयितव्यम्  एकमेवाद्वितीयं ब्रह्मतत्सत्यं स आत्मा तत्त्वमसि इति  तस्मिन्नावेदिते विद्या स्वयमेवोत्पद्यते तया च अविद्या बाध्यते ततश्च अविद्याध्यस्तः सकलोऽयं नामरूपप्रपञ्चः स्वप्नप्रपञ्चवत् प्रविलीयते  अनावेदिते तु ब्रह्मणिब्रह्मविज्ञानं कुरु प्रपञ्चप्रविलयं च इति शतकृत्वोऽप्युक्ते न ब्रह्मविज्ञानं प्रपञ्चप्रविलयो वा जायेत। नन्वावेदिते ब्रह्मणि तद्विज्ञानविषयः प्रपञ्चविलयविषयो वा नियोगः स्यात् न निष्प्रपञ्चब्रह्मात्मत्वावेदनेनैव उभयसिद्धेः  रज्जुस्वरूपप्रकाशनेनैव 
हि तत्स्वरूपविज्ञानम् अविद्याध्यस्तसर्पादिप्रपञ्चप्रविलयश्च भवति न च कृतमेव पुनः क्रियते।।
नियोज्योऽपि च प्रपञ्चावस्थायां योऽवगम्यते जीवो नाम स प्रपञ्चपक्षस्यैव वा स्यात् ब्रह्मपक्षस्यैव वा  प्रथमे विकल्पे निष्प्रपञ्चब्रह्मतत्त्वप्रतिपादनेन पृथिव्यादिवत् जीवस्यापि प्रविलापितत्वात् कस्य प्रपञ्चविलये नियोग उच्येत कस्य वा नियोगनिष्ठतया मोक्षोऽवाप्तव्य उच्येत द्वितीयेऽपि ब्रह्मैव अनियोज्यस्वभावं जीवस्य स्वरूपम् जीवत्वं तु अविद्याकृतमेव  इति प्रतिपादिते ब्रह्मणि नियोज्याभावात् नियोगाभाव एव। द्रष्टव्यादिशब्दा अपि परविद्याधिकारपठिताः तत्त्वाभिमुखीकरणप्रधानाः न तत्त्वावबोधविधिप्रधाना भवन्ति लोकेऽपि  इदं पश्य इदमाकर्णयेति च एवंजातीयकेषु निर्देशेषु प्रणिधानमात्रं कुर्वित्युच्यते न साक्षाज्ज्ञानमेव कुर्विति ज्ञेयाभिमुखस्यापि ज्ञानं कदाचिज्जायते कदाचिन्न जायते तस्मात् तं प्रति ज्ञानविषय एव दर्शयितव्यो ज्ञापयितुकामेन तस्मिन्दर्शिते स्वयमेव यथाविषयं यथाप्रमाणं च ज्ञानमुत्पद्यते न च प्रमाणान्तरेण अन्यथाप्रसिद्धेऽर्थे अन्यथाज्ञानं नियुक्तस्याप्युपपद्यते यदि पुनर्नियुक्तोऽहमिति अन्यथा ज्ञानं कुर्यात् न तु तत् ज्ञानम् किं तर्हि मानसी सा क्रिया स्वयमेव चेदन्यथोत्पद्येत भ्रान्तिरेव स्यात्। ज्ञानं तु प्रमाणजन्यं यथाभूतविषयं च न तत् नियोगशतेनापि कारयितुं शक्यते न च प्रतिषेधशतेनापि वारयितुं शक्यते न हि तत् पुरुषतन्त्रम् वस्तुतन्त्रमेव हि तत् अतोऽपि नियोगाभावः किंचान्यत्  नियोगनिष्ठतयैव पर्यवस्यत्याम्नाये यदभ्युपगतम् अनियोज्यब्रह्मात्मत्वं जीवस्य तत् अप्रमाणकमेव स्यात् अथ शास्त्रमेव अनियोज्यब्रह्मात्मत्वमाचक्षीत तदवबोधे च पुरुषं नियुञ्जीत ततो ब्रह्मशास्त्रस्यैकस्य द्व्यर्थपरता विरुद्धार्थपरता च प्रसज्येयाताम्। नियोगपरतायां च श्रुतहानिः अश्रुतकल्पना कर्मफलवन्मोक्षस्यादृष्टफलत्वम् अनित्यत्वं च  इत्येवमादयो दोषा न केनचित्परिहर्तुं शक्याः। तस्मादवगतिनिष्ठान्येव ब्रह्मवाक्यानि न नियोगनिष्ठानि। अतश्च एकनियोगप्रतीतेरेकवाक्यतेत्ययुक्तम्।।
अभ्युपगम्यमानेऽपि च ब्रह्मवाक्येषु नियोगसद्भावे तदेकत्वं निष्प्रपञ्चोपदेशेषु सप्रपञ्चोपदेशेषु च असिद्धम् न हि शब्दान्तरादिभिः प्रमाणैर्नियोगभेदेऽवगम्यमाने सर्वत्र एको नियोग इति शक्यमाश्रयितुम् प्रयाजदर्शपूर्णमासवाक्येषु तु अधिकारांशेनाभेदात् युक्तमेकत्वम् न त्विह सगुणनिर्गुणचोदनासु कश्चिदेकत्वकरोंशोऽस्ति न हि भारूपत्वादयो गुणाः प्रपञ्चप्रविलयोपकारिणः नापि प्रपञ्चविलयो भारूपत्वादिगुणोपकारी परस्परविरोधित्वात् न हि कृत्स्नप्रप़ञ्चप्रविलापनं प्रपञ्चैकदेशापेक्षणं च एकस्मिन्धर्मिणि युक्तं समावेशयितुम्। तस्मात् अस्मदुक्त एव विभागः आकारवदनाकारोपदेशानां युक्ततर इति।।
