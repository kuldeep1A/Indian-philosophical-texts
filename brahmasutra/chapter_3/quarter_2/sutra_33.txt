।।3.2.33।।
यदप्युक्तम्  उन्मानव्यपदेशादस्ति परमिति तत्राभिधीयते  उन्मानव्यपदेशोऽपि न ब्रह्मव्यतिरिक्तवस्त्वस्तित्वप्रतिपत्त्यर्थः किमर्थस्तर्हि बुद्ध्यर्थः उपासनार्थ इति यावत् चतुष्पादष्टाशफं षोडशकलमित्येवंरूपा  बुद्धिः कथं नु नाम ब्रह्मणि स्थिरा स्यादिति  विकारद्वारेण ब्रह्मण उन्मानकल्पनैव क्रियते न हि अविकारेऽनन्ते ब्रह्मणि सर्वैः पुंभिः शक्या बुद्धिः स्थापयितुम् मन्दमध्यमोत्तमबुद्धित्वात् पुंसामिति। पादवत्  यथा मनआकाशयोरध्यात्ममधिदैवतं च ब्रह्मप्रतीकयोराम्नातयोः चत्वारो वागादयो मनःसंबन्धिनः पादाः कल्प्यन्ते चत्वारश्च अग्न्यादय आकाशसंबन्धिनः  आध्यानाय  तद्वत्। अथवा पादवदिति  यथा कार्षापणे पादविभागो व्यवहारप्राचुर्याय कल्प्यते  न हि सकलेनैव कार्षापणेन सर्वदा सर्वे जना व्यवहर्तुमीशते क्रयविक्रये परिमाणानियमात्  तद्वदित्यर्थः।।
