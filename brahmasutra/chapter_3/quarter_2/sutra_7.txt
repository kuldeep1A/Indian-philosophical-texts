तदभावाधिकरणम्।।3.2.7।।
स्वप्नावस्था परीक्षिता सुषुप्तावस्थेदानीं परीक्ष्यते। तत्रैताः सुषुप्तविषयाः श्रुतयो भवन्ति क्वचिच्छ्रूयते  तद्यत्रैतत्सुप्तः समस्तः संप्रसन्नः स्वप्नं न विजानात्यासु तदा नाडीषु सृप्तो भवति इति अन्यत्र तु नाडीरेवानुक्रम्य श्रूयते  ताभिः प्रत्यवसृप्य पुरीतति शेते इति तथान्यत्र नाडीरेवानुक्रम्य  तासु तदा भवति यदा सुप्तः स्वप्नं न कंचन पश्यत्यथास्मिन्प्राण एवैकधा भवति इति तथान्यत्र  य एषोऽन्तर्हृदय आकाशस्तस्मिञ्शेते इति तथान्यत्र  सतासोम्य तदा संपन्नो भवति स्वमपीतो भवति इति तथा  प्राज्ञेनात्मना संपरिष्वक्तो न बाह्यं किंचन वेद नान्तरम् इति च।।
तत्र संशयः  किमेतानि नाड्यदीनि परस्परनिरपेक्षतया भिन्नानि सुषुप्तिस्थानानि आहोस्वित्परस्परापेक्षतया एकं सुषुप्तिस्थानमिति। किं तावत्प्राप्तम् भिन्नानीति कुतः एकार्थत्वात्  न हि एकार्थानां क्वचित्परस्परापेक्षत्वं दृश्यते व्रीहियवादीनाम् नाड्यादीनां च एकार्थता सुषुप्तौ दृश्यतेनाडीषु सृप्तो भवतिपुरीतति शेते इति च तत्र तत्र सप्तमीनिर्देशस्य तुल्यत्वात्। ननु नैवं सति सप्तमीनिर्देशो दृश्यते  सता सोम्य तदा संपन्नो भवति इति नैष दोषः तत्रापि सप्तम्यर्थस्य गम्यमानत्वात्  वाक्यशेषो हि तत्र आयतनैषी जीवः सत् उपसर्पतीत्याह  अन्यत्रायतनमलब्ध्वा प्राणमेवोपश्रयते इति प्राणशब्देन तत्र प्रकृतस्य सत उपादानात् आयतनं च सप्तम्यर्थः सप्तमीनिर्देशोऽपि तत्र वाक्यशेषे दृश्यते  सति संपद्य न विदुः सति संपद्यामहे इति। सर्वत्र च विशेषविज्ञानोपरमलक्षणं सुषुप्तं न विशिष्यते। तस्मादेकार्थत्वात् नाड्यादीनां विकल्पेन कदाचित् किंचित्स्थानं स्वापायोपसर्पति  इति।।
एवं प्राप्ते प्रतिपाद्यते  तदभावो नाडीष्वात्मनि चेति। तदभाव इति तस्य प्रकृतस्य स्वप्नदर्शनस्य अभावः 
सुषुप्तमित्यर्थः नाडीष्वात्मनि चेति समुच्चयेन एतानि नाड्यादीनि स्वापायोपसर्पति न विकल्पेन  इत्यर्थः कुतः तच्छ्रुतेः तथा हि सर्वेषामेव नाड्यादीनां तत्र तत्र सुषुप्तिस्थानत्वं श्रूयते तच्च समुच्चये संगृहीतं भवति विकल्पे ह्येषाम् पक्षे बाधः स्यात्। ननु एकार्थत्वाद्विकल्पो नाड्यादीनां व्रीहियवादिवत्  इत्युक्तम् नेत्युच्यते  न हि एकविभक्तिनिर्देशमात्रेण एकार्थत्वं विकल्पश्च आपतति नानार्थत्वसमुच्चययोरप्येकविभक्तिनिर्देशदर्शनात्  प्रासादे शेते पर्यङ्के शेते इत्येवमादिषु तथा इहापि नाडीषु पुरीतति ब्रह्मणि च स्वपितीति उपपद्यते समुच्चयः तथा च श्रुतिः  तासु तदा भवति यदा सुप्तः स्वप्नं न कंचन पश्यत्यथास्मिन्प्राण एवैकधा भवति इति समुच्चयं नाडीनां प्राणस्य च सुषुप्तौ श्रावयति एकवाक्योपादानात् प्राणस्य च ब्रह्मत्वं समधिगतम्  प्राणस्तथानुगमात् इत्यत्र। यत्रापि निरपेक्षा इव नाडीः सुषुप्तिस्थानत्वेन श्रावयति  आसु तदा नाडीषु सृप्तो भवति इति तत्रापि प्रदेशान्तरप्रसिद्धस्य ब्रह्मणोऽप्रतिषेधात् नाडीद्वारेण ब्रह्मण्येवावतिष्ठत इति प्रतीयते न चैवमपि नाडीषु सप्तमी विरुध्यते नाडीभिरपि ब्रह्मोपसर्पन् सृप्त एव नाडीषु भवति  यो हि गङ्गया सागरं गच्छति गत एव स गङ्गायां भवति। भवति च अत्र रश्मिनाडीद्वारात्मकस्य ब्रह्मलोकमार्गस्य विवक्षितत्वात् नाडीस्तुत्यर्थं सृप्तिसंकीर्तनम्  नाडीषु सृप्तो भवति इत्युक्त्वातं न कश्चन पाप्मा स्पृशति इति ब्रुवन् नाडीः प्रशंसति ब्रवीति च पाप्मस्पर्शाभावे  हेतुम्तेजसा हि तदा संपन्नो भवति इति  तेजसा नाडीगतेन पित्ताख्येन अभिव्याप्तकरणो न बाह्यान् विषयानीक्षत इत्यर्थः अथवा तेजसेति ब्रह्मण एवायं निर्देशः श्रुत्यन्तरेब्रह्मैव तेज एव इति तेजःशब्दस्य ब्रह्मणि प्रयुक्तत्वात् ब्रह्मणा हि तदा संपन्नो भवति नाडीद्वारेण अतस्तं न कश्चन पाप्मा स्पृशतीत्यर्थः  ब्रह्मसंपत्तिश्च पाप्मस्पर्शाभावे हेतुः समधिगतःसर्वे पाप्मानोऽतो निवर्तन्तेऽपहतपाप्मा ह्येष ब्रह्मलोकः इत्यादिश्रुतिभ्यः एवं च सति प्रदेशान्तरप्रसिद्धेन ब्रह्मणा सुषुप्तिस्थानेनानुगतो नाडीनां समुच्चयः समधिगतो भवति। तथा पुरीततोऽपि ब्रह्मप्रक्रियायां संकीर्तनात्  तदनुगुणमेव सुषुप्तिस्थानत्वं ज्ञायते  य एषोऽन्तर्हृदय आकाशस्तस्मिञ्शेते इति हृदयाकाशे सुषुप्तिस्थाने प्रकृते इदमुच्यते  पुरीतति शेते इति पुरीतदिति हृदयपरिवेष्टनमुच्यते तदन्तर्वर्तिन्यपि हृदयाकाशे शयानः शक्यतेपुरीतति शेते इति वक्तुम्  प्राकारपरिक्षिप्तेऽपि हि पुरे वर्तमानः प्राकारे वर्तत इत्युच्यते हृदयाकाशस्य च ब्रह्मत्वं समधिगतम्दहर उत्तरेभ्यः इत्यत्र। तथा नाडीपुरीतत्समुच्चयोऽपिताभिः प्रत्यवसृप्य पुरीतति शेते इत्येकवाक्योपादानात् अवगम्यते। सत्प्राज्ञयोश्च प्रसिद्धमेव ब्रह्मत्वम्। एवमेतासु श्रुतिषु त्रीण्येव सुषुप्तिस्थानानि संकीर्तितानि  नाड्यः पुरीतत् ब्रह्म चेति तत्रापि द्वारमात्रं नाड्यः पुरीतच्च ब्रह्मैव तु एकम् अनपायि सुषुप्तिस्थानम्। अपि च नाड्यः पुरीतद्वा जीवस्योपाध्याधार एव भवति  तत्रास्य करणानि वर्तन्त इति न हि उपाधिसंबन्धमन्तरेण स्वत एव जीवस्याधारः कश्चित्संभवति ब्रह्माव्यतिरेकेण स्वमहिमप्रतिष्ठितत्वात्। ब्रह्माधारत्वमप्यस्य सुषुप्ते नैव आधाराधेयभेदाभिप्रायेण उच्यते कथं तर्हि तादात्म्याभिप्रायेण यत आह  सता सोम्य तदा संपन्नो भवति स्वमपीतो भवति इति  स्वशब्देन आत्मा अभिलप्यते स्वरूपमापन्नः सुप्तो भवतीत्यर्थः। अपि च न कदाचिज्जीवस्य ब्रह्मणा संपत्तिर्नास्ति स्वरूपस्यानपायित्वात् स्वप्नजागरितयोस्तूपाधिसंपर्कवशात् पररूपापत्तिमिवापेक्ष्य तदुपशमात्सुषुप्तेः स्वरूपापत्तिर्विवक्ष्यते  स्वमपीतो भवति इति अतश्च सुप्तावस्थायां कदाचित्सता संपद्यते कदाचिन्न संपद्यते  इत्ययुक्तम्। अपि च स्थानविकल्पाभ्युपगमेऽपि विशेषविज्ञानोपशमलक्षणं तावत्सुषुप्तं न क्वचिद्विशिष्यते तत्र सति संपन्नस्तावत् एकत्वात् न विजानातीति युक्तम्तत्केन कं विजानीयात् इति श्रुतेः नाडीषु पुरीतति च शयानस्य न किंचित् अविज्ञाने कारणं शक्यं विज्ञातुम् भेदविषयत्वात्यत्र वा अन्यदिव स्यात्तत्रान्योऽन्यत्पश्येत् इति श्रुतेः। ननु भेदविषयस्याप्यतिदूरादिकारणमविज्ञाने स्यात् बाढमेवं स्यात् यदि जीवः स्वतः परिच्छिन्नोऽभ्युपगम्येत  यथा विष्णुमित्रः प्रवासी स्वगृहान् न पश्यतीति न तु जीवस्योपाधिव्यतिरेकेण परिच्छेदो विद्यते उपाधिगतमेवातिदूरादिकारणम् अविज्ञाने इति यद्युच्येत तथाप्युपाधेरुपशान्तत्वात् सत्येव संपन्नः न विजानातीति युक्तम्। न च वयमिह तुल्यवत् नाड्यादिसमुच्चयं प्रतिपादयामः न हि नाड्यः सुप्तिस्थानं पुरीतच्च इत्यनेन विज्ञानेन किंचित्प्रयोजनमस्ति न ह्येतद्विज्ञानप्रतिबद्धं किंचित्फलं श्रूयते नाप्येतद्विज्ञानं फलवतः कस्यचिदङ्गमुपदिश्यते। ब्रह्म तु अनपायि सुप्तिस्थानम्  इत्येतत्प्रतिपादयामः तेन तु विज्ञानेन प्रयोजनमस्ति जीवस्य ब्रह्मात्मत्वावधारणं स्वप्नजागरितव्यवहारविमुक्तत्वावधारणं च। तस्मादात्मैव सुप्तिस्थानम्।।
